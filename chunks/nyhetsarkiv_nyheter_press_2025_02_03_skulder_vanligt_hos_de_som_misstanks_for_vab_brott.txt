Skulder vanligt hos de som misstänks för vab-brott - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Skulder vanligt hos de som misstänks för vab-brott
3 februari 2025
De som medvetet lämnar felaktiga uppgifter inom ersättning för vab lever ofta med låg ekonomisk standard och har oftare skulder till Kronofogden. 16 procent av alla vab-ansökningar innehåller något fel – det visar Försäkringskassans lägesrapport om bidragsbrott inom vab som publiceras i dag.
Varje år betalar Försäkringskassan ut knappt 9 miljarder i ersättning för vab till ungefär 900 000 föräldrar. Det är enkelt att ansöka om ersättning för vab och beslut fattas vanligtvis på de uppgifter föräldrarna uppger i ansökan.
De som utnyttjar systemet för att få pengar som de inte har rätt till uppskattas kosta skattebetalarna cirka 800 miljoner årligen. De vanligaste felen är att man ansöker om vab för tid då man inte har vårdat barnet eller att man har varit ledig de dagar man har ansökt om.
– Det är en liten andel av befolkningen som begår brott, det gäller verkligen inte majoriteten, det är viktigt att komma ihåg. Samtidigt är brottsligheten inom ersättningen ett problem. Vab är till för att de som har sjuka barn ska kunna vara hemma från jobbet – inte en extra inkomst, säger Rosa Fiorito, områdeschef på Försäkringskassan.
Att medvetet lämna felaktiga uppgifter är ett brott och Försäkringskassan gör olika typer av kontroller både före och efter utbetalning.
– Den nya lagen om frånvarouppgifter från arbetsgivare har gett Försäkringskassan ytterligare ett verktyg att upptäcka och förhindra bidragsbrott inom vab. I dag har vi ett smidigt system som bygger på tillit men om det brottsliga utnyttjandet fortsätter och vi behöver göra fler kontroller kommer det ta det längre tid att få sina pengar, säger Rosa Fiorito.
Under 2024 betalade Försäkringskassan ut 8,6 miljarder kronor i ersättning för vab. Det är ungefär 3,6 procent av de 237 miljarder som Försäkringskassan betalade ut från socialförsäkringen totalt under året.
Rapportens viktigaste resultat
Omfattningen av det brottsliga utnyttjandet av vab uppskattas till 800 miljoner kronor årligen.
En sjättedel av alla vab-ansökningar innehåller något fel.
De vanligaste brottsuppläggen är att man ansöker om ersättning för vab för tid då man egentligen har arbetat och fått lön eller att barnet har varit i förskolan eller skolan och man själv har varit ledig.
Utrikes födda och personer som lever med låg ekonomisk standard och/eller har skulder hos Kronofogden, är överrepresenterade i fråga om att lämna felaktiga uppgifter.
Faktaruta
När brott misstänks inom vab hämtar Försäkringskassan in uppgifter från arbetsgivare och barnomsorg. Försäkringskassan utreder misstänkta bidragsbrott och kräver tillbaka pengar som gått ut felaktigt. För den som begått brott kan det också bli polisanmälan och åtal, även om det misstänkta brottet handlar om enstaka felaktiga vab-dagar. Straffen för bidragsbrott varierar beroende på brottets karaktär och kan ge fängelse i upp till 2 år. Preskriptionstiden för bidragsbrott är 5 år för ringa och vårdslösa bidragsbrott och 10 år för grova bidragsbrott. Det betyder att risken att bli upptäckt ökar för den som regelbundet ägnar sig åt bidragsbrott.
Läs mer om vab:
Vård av barn (vab)
Vabbandet fortsatte minska under 2024 – även mäns uttag minskade
Extra kontroller av vab under hösten
Rapporten
Bidragsbrott – vab (Försäkringskassans lägesrapport 2025:1)
 Pdf, 358 kB, öppnas i nytt fönster.
Till pressmeddelanden