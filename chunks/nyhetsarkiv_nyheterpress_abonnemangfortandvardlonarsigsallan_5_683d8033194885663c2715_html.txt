Abonnemang för tandvård lönar sig sällan - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Abonnemang för tandvård lönar sig sällan
3 mars 2025
Närmare 780 000 personer i Sverige betalar varje månad en fast avgift för tandvård, så kallad abonnemangstandvård. En ny analys från Försäkringskassan visar att det sällan lönar sig ekonomiskt, särskilt för yngre. Men att det kan finnas andra fördelar.
Avtal om abonnemangstandvård erbjuds främst av Folktandvården. Abonnemanget är en försäkring som skyddar patienten mot oförutsedda kostnader genom att patienten betalar en fast månadsavgift för sin tandvård. Under 2024 hade cirka 10 procent av befolkningen 24 år och äldre ett abonnemang hos Folktandvården.
Försäkringskassans analys visar att för merparten av patienterna, 73 procent, har abonnemanget inneburit en högre kostnad i jämförelse med vad det kostat per behandling.
I genomsnitt var kostnaden per abonnemang 40 kronor mer i månaden jämfört med att betala per behandling. Omkring 20 procent av de med abonnemang har betalat 100 kronor mer i månaden medan en mindre grupp har tjänat på sitt avtal.
– Även om det för de flesta inte är ekonomiskt lönsamt med tandvårdsabonnemang kan det finnas andra fördelar. Patienter med abonnemang går mer regelbundet till tandläkaren, vilket främjar tandhälsan. Dessutom vet man på förhand vad det kommer att kosta, vilket också kan vara något positivt säger Jonas Erlandsson, analytiker på Försäkringskassan och en av författarna till rapporten.
Abonnemangen är vanligast i åldersspannet 30–39 år och fler kvinnor än män tecknar abonnemang. 88 procent förlänger sitt avtal när det gamla löper ut.
Regionala skillnader
I Västra Götaland tecknar nästan 20 procent av invånarna tandvårdsabonnemang. Även Kalmar och Södermanland ligger en bra bit över riksgenomsnittet på 10 procent.
Sex regioner, Gotland och flera i Norrland, erbjuder inte längre avtal på grund av brist på behandlare.
Vem använder abonnemangstandvård och är det lönsamt? (Korta analyser 2025:1)
 Pdf, 417 kB, öppnas i nytt fönster.
Till pressmeddelanden