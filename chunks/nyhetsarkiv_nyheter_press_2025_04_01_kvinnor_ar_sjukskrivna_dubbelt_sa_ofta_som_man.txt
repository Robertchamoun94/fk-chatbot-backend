Kvinnor är sjukskrivna dubbelt så ofta som män - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Kvinnor är sjukskrivna dubbelt så ofta som män
1 april 2025
Kvinnor har i snitt nästan dubbelt så många sjukpenningdagar som män visar en ny rapport från Försäkringskassan. Orsakerna till skillnaderna finns både inom arbetslivet och i privatlivet. Förbättrade arbetsvillkor och ökad jämställdhet kan minska skillnaderna.
Det finns ett politiskt mål om att skillnaden i sjukfrånvaro mellan män och kvinnor ska minska men idag syns inga sådana tendenser. Kvinnors sjukfrånvaro har varit högre än mäns sedan mitten av 1980-talet då kvinnor började förvärvsarbeta i allt högre grad och skillnaden i sysselsättningsgrad mellan kvinnor och män minskade.
Kvinnor och män sjukskrivs delvis för olika diagnoser vilket också gör att deras sjukskrivningar är olika långa. Under de senaste 5 åren har stressrelaterade sjukskrivningar ökat med 25 procent och kvinnor löper mer än dubbelt så hög risk för längre sjukfall på grund av stressrelaterad psykisk ohälsa jämfört med män.
– Kvinnors högre risk för längre sjukfall förklaras av en kombination av bristande jämställdhet i privatlivet och av bristande organisatorisk och social arbetsmiljö i arbetslivet, säger Alma Wennemo Lanninger, analytiker på Försäkringskassan.
Högre risk för långa sjukfall inom vård och omsorg
Könsskillnaderna förklaras också till viss del av att kvinnor och män jobbar inom olika branscher. Risken för längre sjukfall är högst inom vård, omsorg och sociala tjänster, oavsett om du är man eller kvinna men fler kvinnor jobbar inom de yrkena.
– Många av orsakerna till sjukfrånvaro, som stressrelaterad psykisk ohälsa och värk i kroppen, har en tydlig koppling till arbetsförhållanden. Därmed borde förbättrade arbetsvillkor kunna minska skillnaderna mellan olika grupper, säger Alma Wennemo Lanninger.
Rapporten
Den nya rapporten är den fjärde, och sista delen, av ett regeringsuppdrag om att analysera skillnader i nyttjandet av sjukförsäkringen.
Analys av skillnader i nyttjande av sjukförsäkringen – Delrapport 4 (Svar på Regeringsuppdrag – Dnr FK 2023/002328)
 Pdf, 1 MB, öppnas i nytt fönster.
Mer från rapporten
Under de senaste 3 åren har mellan 620 000 och 630 000 personer haft sjukpenning varje år.
Andelen långa sjukfall har de senaste åren ökat något.
Boende i storstäder har lägre risk att bli sjukskrivna med sjukpenning.
Utrikes födda med kort vistelsetid i Sverige har lägre risk för längre sjukfall.
Andelen sysselsatta som får sjukpenning är som lägst för personer under 30 år och som högst i åldersgruppen 50–59 år.
Sysselsatta personer med en eftergymnasial utbildning har ett lägre nyttjande av sjukpenning.
Nyttjandet av sjukpenning är lägst bland personer med lägst och högst inkomster.
När kan man ansöka om sjukpenning?
Sjukpenning kan man ansöka om efter två veckor då man inte har kunnat arbeta på grund av sjukdom. Under de två första veckorna betalar arbetsgivaren sjuklön till den anställde.
Till pressmeddelanden