Tandvårdsstöd - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Tandvårdsstöd
I Sverige finns ett statligt tandvårdsstöd som minskar dina kostnader när du går till tandläkaren. Stödet består av två olika bidrag samt ett högkostnadsskydd.
Vad är statligt tandvårdsstöd?
Det statliga tandvårdsstödet består av ett allmänt och ett särskilt tandvårdsbidrag samt ett högkostnadsskydd. Din tandläkare eller tandhygienist ger dig stödet genom att dra av en summa från priset på din undersökning eller behandling. 
För att du ska få tandvårdsstöd måste din tandläkare eller tandhygienist vara ansluten till det statliga tandvårdssystemet, ett system som Försäkringskassan ansvarar för. Det är alltså Försäkringskassan som betalar ut stödet till din tandläkare eller tandhygienist. Det kommer dig till del då du får en lägre kostnad när du ska betala för ditt besök. Folktandvården och merparten av de privata tandläkarna är anslutna till systemet, men inte alla. Om du är osäker kan du fråga din tandläkare innan besöket. Din tandläkare eller tandhygienist kan också informera dig om vilken slags tandvård som ger rätt till tandvårdsstöd.
Det händer att vi på Försäkringskassan kräver tillbaka pengar som vi har betalat ut till en tandläkare eller tandhygienist. Men hen har aldrig rätt att kräva att du som patient ska betala tillbaka ditt tandvårdsstöd. Tandläkaren eller tandhygienisten ansvarar för att bedöma om du kan få tandvårdsstöd för en åtgärd. Om du, enligt Försäkringskassan, inte hade rätt till stödet, är det tandläkaren eller tandhygienisten som blir återbetalningsskyldig.
I flikarna nedan kan du läsa mer om vilka stöd som finns.
        Vad är allmänt tandvårdsbidrag?
    
    
Allmänt tandvårdsbidrag får du från och med det år du fyller 20 år. Ett annat villkor är att du måste vara försäkrad i Sverige.
Försäkrad i Sverige
Vad kan jag använda mitt allmänna tandvårdsbidrag till?
Du kan använda ditt allmänna tandvårdsbidrag till undersökningar, förebyggande behandlingar och all annan tandvård som ger rätt till statligt tandvårdsstöd. Du kan även använda bidraget för att delbetala ett avtal om abonnemangstandvård.
Hur mycket får jag?
Från och med det år du fyller 20 år till och med det år du fyller 23 år är bidraget 600 kronor per år.
Från och med det år du fyller 24 år till och med det år du fyller 64 år är bidraget 300 kronor per år.
Från och med det år du fyller 65 år är bidraget 600 kronor per år.
Bidraget kommer dig till godo den 1 juli varje år. Det går bra att spara bidraget till nästa år och använda två bidrag då.
Din totala kostnad beror på vilket pris din tandläkare eller tandhygienist tar för behandlingen. Du har rätt att få en prisuppgift innan behandlingen börjar.
        Vad är särskilt tandvårdsbidrag?
    
    
Särskilt tandvårdsbidrag är ett bidrag för dig som har en viss sjukdom eller en viss funktionsnedsättning, som innebär en risk för försämrad tandhälsa. Du kan få bidraget från och med det år du fyller 20 år och är försäkrad i Sverige.
Försäkrad i Sverige
Du kan ha rätt till särskilt tandvårdsbidrag om du har något av följande:
muntorrhet på grund av långvarig läkemedelsbehandling
muntorrhet på grund av strålbehandling i öron-, näs-, mun- eller halsregionen
Sjögrens syndrom
kronisk obstruktiv lungsjukdom och har ordinerats syrgas eller näringsdryck
cystisk fibros
ulcerös colit
Crohns sjukdom
tarmsvikt
frätskador på tänderna och anorexia nervosa, bulimia nervosa eller gastroesofageal reflux sjukdom
svårinställd diabetes
genomgår dialysbehandling
är immunosupprimerad på grund av läkemedelsbehandling
genomgått en organtransplantation.
Det är din tandläkare eller din tandhygienist som bedömer om du har rätt till bidraget, 
och för detta behöver de underlag. 
Vilka underlag som krävs beror på vilken sjukdom eller funktionsnedsättning du har. Mer om dessa regler finns på Socialstyrelsens webbplats.
Socialstyrelsens föreskrifter om särskilt tandvårdsbidrag (SOSFS 2012:16) (socialstyrelsen.se)
 Länk till annan webbplats, öppnas i nytt fönster.
Om din tandläkare eller tandhygienist inte kan bedöma om du har rätt till särskilt tandvårdsbidrag kan du 
göra en förhandsprövning
. Det innebär att du eller din tandläkare/tandhygienist lämnar in en ansökan till Försäkringskassan för att pröva om du har rätt till bidraget. 
Var noga med att bifoga de underlag som efterfrågas i blanketten.
7023 Ansökan om förhandsprövning särskilt tandvårdsbidrag
 Pdf, 742 kB, öppnas i nytt fönster.
Vad kan jag använda det särskilda tandvårdsbidraget till?
Du kan använda bidraget till förebyggande tandvårdsåtgärder till exempel undersökning och tandrengöring. Du får även använda det särskilda tandvårdsbidraget som delbetalning för abonnemangstandvård.
Hur mycket får jag?
Det särskilda tandvårdbidraget är 600 kronor per halvår. Du får bidraget den 1 januari och den 1 juli varje år.
Användningen av bidraget går att dela upp. Du kan till exempel ta ut 200 kronor vid ett besök och 400 kronor vid nästa besök. Du kan inte spara bidraget från ett halvår till ett annat.
Din slutliga kostnad beror på vilket pris din tandläkare eller tandhygienist tar för behandlingen. De får själva sätta sina priser, men du har rätt att i förväg få en prisuppgift på behandlingen.
        Vad är högkostnadsskydd?
    
    
Högkostnadsskyddet finns till för dig som har höga tandvårdskostnader. Det innebär att du bara behöver betala en del av kostnaden själv när den överstiger ett visst belopp.
Du kan använda högkostnadsskyddet från och med det år du fyller 20 år och är försäkrad i Sverige.
Försäkrad i Sverige
Vad kan jag använda mitt högkostnadsskydd till?
Din tandläkare eller tandhygienist kan upplysa dig om din behandling ger rätt till högkostnadsskyddet eller inte. De flesta behandlingar gör det, men det finns undantag.
Du kan till exempel inte få ersättning för tandblekning, andra former av kosmetisk tandvård eller för tandvård som ingår i ett avtal om abonnemangstandvård.
Tandvård som ingår i en sjukdomsbehandling ingår inte i högkostnadsskyddet för tandvård. För sådan tandvård betalar du regionens vanliga patientavgift och regionens högkostnadsskydd för patientavgifter gäller. För mer information om detta, kontakta din region.
Hur mycket får jag?
Du betalar själv kostnader som under ett år är sammanlagt 3 000 kronor enligt statens referenspriser, eller tandläkarens respektive tandhygienistens priser om de är lägre. Sedan täcker högkostnadsskyddet
50 procent av de kostnader som överstiger 3 000 kronor
85 procent av de kostnader som överstiger 15 000 kronor.
Referenspriset är ett fast pris som bestäms av staten för varje åtgärd som ger rätt till statligt tandvårdsstöd. Åtgärder som ger rätt till statligt tandvårdsstöd är undersökningar och olika slags behandlingar. I referenspriset för en åtgärd ingår också kostnader för material.
Tandläkaren eller tandhygienisten är inte bunden av referenspriset utan får sätta sina priser själv. Om hen tar ett högre pris än referenspriset för en åtgärd som ingår i behandlingen, täcker inte högkostnadsskyddet det belopp som överstiger referenspriset, utan mellanskillnaden måste du som patient betala själv.
Högkostnadsskyddet beräknas per år. Det betyder att alla åtgärder som görs under en sammanhängande period på tolv månader räknas in i ditt högkostnadsskydd. Du kan själv bestämma att en ny period ska börja innan den tidigare har löpt ut. Det kan vara fördelaktigt när du står inför en större behandling.
Om du använder ditt allmänna eller särskilda tandvårdsbidrag för att betala en del av dina tandvårdskostnader dras bidraget av innan högkostnadsskyddet beräknas.
För vissa behandlingar kan du bara få ersättning som motsvarar en lagning, även om du väljer att sätta in en krona i stället för att laga tanden. På samma sätt får du för vissa behandlingar bara ersättning för en bro, även om du väljer tandimplantat i stället för en bro. Tandläkaren ska upplysa dig om vad som gäller i varje enskilt fall.
Hur använder jag mitt högkostnadsskydd?
För att få del av högkostnadsskyddet måste du gå till en tandläkare eller tandhygienist som är ansluten till det statliga tandvårdsstödet. Det flesta är anslutna men inte alla, så fråga först för att vara säker.
Du behöver inte ansöka för att få del av högkostnadsskyddet, utan din tandläkare eller tandhygienist drar av beloppet från din räkning.
Din slutliga kostnad beror på vilket pris din tandläkare eller tandhygienist tar för behandlingen. De får själva sätta sina priser, men du har rätt att i förväg få en prisuppgift på behandlingen. Om du behöver behandlas vid mer än ett tillfälle ska du få en preliminär skriftlig prisuppgift över den totala behandlingskostnaden.
Eriks berättelse
När Erik satt vid frukostbordet och tog en tugga av en skiva knäckebröd kände han plötsligt att han bitit sönder en tand. "Jag måste ringa tandläkaren. Det här blir nog dyrt" tänkte Erik.
”Högkostnadsskyddet sänkte min tandläkarkostnad”
Regionernas tandvårdsstöd
Du som har vissa sjukdomar, funktionsnedsättningar eller ett stort behov av vård och omsorg kan få tandvårdsstöd från din region.
Regionernas tandvårdsstöd
Särskilda regler för asylsökande och papperslösa
För dig som är asylsökande eller papperslös gäller särskilda regler. Fram till det år du fyller 18 år har du rätt till avgiftsfri tandvård. Därefter kan du få sådan tandvård som inte kan vänta till en kostnad av högst 50 kronor per besök.
Frågor och svar
Hur vet jag om jag är försäkrad i Sverige?
Du är försäkrad i Sverige om du bor eller arbetar här.
Men det finns några undantag från den regeln. Du kan arbeta i ett annat land och ändå vara försäkrad i Sverige. Det finns också tillfällen när du kan arbeta i Sverige men vara försäkrad i ett annat land.
Ring kundcenter på 
0771-524 524
 om du vill veta vad som gäller för dig som
arbetar som sjöman
är utsänd av en svensk arbetsgivare till ett annat land eller är utsänd av en utländsk arbetsgivare till Sverige
är diplomat
arbetar i två eller flera länder
är offentligt anställd av en förvaltning som tillhör Sverige men arbetar i ett annat land.
Min tandläkare eller tandhygienist är osäker på om jag har rätt till statligt tandvårdsstöd. Vad ska jag göra för att få rätt till det?
Du ska fylla i och lämna in blanketten Uppgifter vid flytt till eller arbete i Sverige som vi skickar till dig.
Tillsammans med blanketten ska du lämna in de underlag som anges på blanketten. När vi har fått blanketten och underlagen utreder vi om du är försäkrad. Om du är försäkrad, så har du rätt till det statliga tandvårdsstödet.
Om din tandläkare eller tandhygienist är osäker på om du kommer att bli försäkrad i Sverige, ska hen ändå rapportera den behandling du fått till Försäkringskassan.
Vad innebär abonnemangstandvård?
Abonnemangstandvård innebär att du ingår ett avtal hos din tandläkare eller tandhygienist om att få tandvård till ett fast pris under tre år. Vissa tandläkare kallar det för frisktandvårdsavtal.
Ett abonnemangsavtal för tandvård ska omfatta minst följande:
undersökningar och utredningar
hälsofrämjande insatser
behandling av sjukdoms- och smärttillstånd
reparativ vård.
Du kan använda det allmänna och det särskilda tandvårdsbidraget som en delbetalning av ett avtal om abonnemangstandvård. Du kan däremot inte få ersättning från högkostnadsskyddet för tandvård som ingår i ditt abonnemangsavtal.
Hur beräknas högkostnadsskyddet?
En del av dina kostnader för tandvård kan täckas av högkostnadsskyddet. Det gäller kostnader för mer än sammanlagt 3 000 kronor under ett år enligt statens referenspriser eller tandläkarens priser. Högkostnadsskyddet beräknas utifrån det pris som är lägst: referenspriset eller tandläkarens pris. Därför får du betala mellanskillnaden om din tandläkares pris är högre än referenspriset.
Exempel:
En behandling består av åtgärder som sammanlagt har ett referenspris på 20 000 kronor. Tandläkaren tar ut samma pris som referenspriset. Du behöver då först betala 3 000 kronor för att komma upp till högkostnadsskyddets första nivå.
Av kostnaderna mellan 3 000 och 15 000 kronor, det vill säga 12 000 kronor, betalar du sedan 50 procent. Det blir 6 000 kronor. Av de kostnader som överstiger 15 000 kronor, det vill säga 5 000 kronor, betalar du 15 procent. Det blir 750 kronor.
Du betalar därmed totalt 9 750 kronor (3 000 + 6 000 + 750). Du har då fått 10 250 kronor (20 000 – 9 750) i tandvårdsersättning från högkostnadsskyddet för den utförda tandvården.
Vilka uppgifter ska jag få om den tandvård som jag har fått?
Du har rätt att få ett kvitto och ett undersökningsprotokoll.
På kvittot ska det stå vad varje åtgärd kostar och vad referenspriset är, så att du lätt kan jämföra dessa. Det ska också stå om du har fått ersättning för en del av kostnaderna från högkostnadsskyddet eller om du använt tandvårdsbidraget.
Om behandlingen har omfattat tandtekniskt arbete ska du tillsammans med kvittot få en kopia av det underlag som tandläkaren har fått från det tandtekniska laboratoriet. Kostnaden för det tandtekniska arbetet ska stå på underlaget.
Efter varje undersökning ska du få ett protokoll av tandläkaren eller tandhygienisten direkt efter undersökningen. Med undersökning menas undersökningar och utredningar som omfattar en allmän bedömning av dina tänder. Det gäller alltså inte vid undersökning av enstaka tänder eller ett enstaka problem, till exempel vid akutbesök.
Undersökningsprotokollet ska innehålla
allmän information om din tandhälsa
råd om hur du ska sköta dina tänder
diagnos för tänder som behöver behandlas.
Vad gör jag om jag inte är nöjd med den tandvård jag fått?
Om du inte är nöjd med den tandvård som du fått eller det pris du fått betala ska du i första hand vända dig till den som har utfört vården. Om ni inte kan komma överens kan du gå vidare med dina klagomål:
För folktandvården, vänd dig till din regions patientnämnd (kan även kallas förtroendenämnd).
För privat tandvård, vänd dig till Privattandvårdsupplysningen som är första kontakten med Privattandläkarnas Förtroendenämnd:
08-555 446 55
Förtroendenämnd prövar endast tvister mot vårdgivare som är medlem i Privattandläkarna. Det finns förutsättningar som ska vara uppfyllda för att tvisten ska prövas.
Privattandvårdsupplysningen (ptl.se)
 Länk till annan webbplats, öppnas i nytt fönster.
För privat tandvård bedriven av Praktikertjänst AB, vänd dig till Praktikertjänsts reklamationsnämnd:
010-128 36 00
synpunkter@ptj.se
Om vårdgivaren saknar försäkring för sina patienter kan du för ersättning vid skador som uppstått under tandvården vända dig till Patientförsäkringsföreningen. Eftersom alla vårdgivare ska vara försäkrade är det ovanligt att vårdgivaren helt saknar försäkring. Kontakta därför alltid först din tandläkare för att få svar på om och var försäkring finns.
Patientförsäkringsföreningen (pff.se)
 Länk till annan webbplats, öppnas i nytt fönster.
Om du anser dig felbehandlad kan du vända dig till Inspektionen för vård och omsorg (IVO).
Inspektionen för vård och omsorg (ivo.se)
 Länk till annan webbplats, öppnas i nytt fönster.
        Relaterade länkar
    
Regler gentemot utlandet
Tandvård utomlands
Tandvård vid resa, arbete, flytt eller studie utomlands
Tandvård vid flytt till, arbete eller studier i Sverige
Personuppgiftsincident
Tips från Försäkringskassan
        Jämför priser i Tandpriskollen
    
        Tjänst hos Tandvårds- och läkemedelsförmånsverket
        
            
öppnas i nytt fönster
Senast uppdaterad 
16 april 2025