Utlåtande för merkostnadsersättning - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Utlåtande för merkostnadsersättning
Informationen på den här sidan gäller dig som är läkare för en person med funktionsnedsättning som ska ansöka om merkostnadsersättning. Här får du information om hur du fyller i läkarutlåtandet och om vem som gör vad.
Vad är merkostnadsersättning?
En patient kan få merkostnadsersättning om hen har merkostnader till följd av sin funktionsnedsättning. Merkostnaderna ska då uppgå till ett visst belopp per år och vara kostnader som är utöver vanliga kostnader för en person i samma ålder som inte har en funktionsnedsättning.
Hur skriver jag ett utlåtande som ger Försäkringskassan rätt information?
Socialförsäkringen ställer höga krav på den medicinska informationen för att rätt person ska få rätt ersättning. När Försäkringskassan ska bedöma en persons rätt till merkostnadsersättning, behöver vi information om patientens diagnos, funktionsnedsättning och aktivitetsbegränsning. När vi tittar på det medicinska underlaget har vi DFA-kedjan som stöd.
        Så används DFA-kedjan
    
    
DFA-kedjan består av:
Diagnos. Avser den eller de diagnoser som orsakar nedsättning av funktion.
Funktionsnedsättning. Avser vilka funktioner eller förmågor som är nedsatta jämfört med personer i samma ålder och vilka observationer som gjorts.
Aktivitetsbegränsning. Avser diagnosens och funktionsnedsättningens konsekvenser i vardagen.
I läkarutlåtandet behöver du som läkare beskriva patientens diagnos, funktionsnedsättningar och de aktivitetsbegränsningar som är en följd av dessa.
Det ska vara tydligt vad som är patientens egen beskrivning och vad som är din iakttagelse och bedömning som läkare.
Aktivitetsbegränsningen ska beskrivas så att man förstår att den är en följd av angiven diagnos, observationer vid undersökningen (status) och en följd av beskriven funktionsnedsättning. Kedjan ska hänga ihop, orsakssambandet ska vara rimligt.
        Så beskriver du funktionsnedsättning och aktivitetsbegränsning
    
    
Du som läkare bidrar med den medicinska informationen medan Försäkringskassan gör DFA-analysen. Det är nödvändigt att du tydligt skiljer patientens rapporterade besvär från den kliniska bedömningen av det som observerats i samband med den medicinska undersökningen eller utredningen.
Funktionsnedsättning
Funktioner är kroppens olika förmågor som till exempel att kunna spänna en muskel eller rikta sin uppmärksamhet. Funktionsnedsättning är när en funktion är sämre än vad som kan ses som det normala spannet av förmåga.
Med funktionsnedsättning menas en förlust eller avvikelse i fysisk eller psykisk funktion. Nedsättningen ska avse en påvisbar variation från det som kan anses vara normalt. För funktionsnedsättningar som inte alltid kan observeras direkt, till exempel psykiska funktioner, kan en observation av hur patienten beter sig tydliggöra dessa. Till exempel kan du som läkare uppmärksamma minnes- och koncentrationssvårigheter genom riktade frågor eller standardiserade frågor och test. Du kan notera om patienten har svårt att hålla tråden eller glömmer det man nyss samtalat om.
Aktivitetsbegränsning
Aktivitetsbegränsningen är de konsekvenser som en sjukdom eller skada har för individens förmåga till aktiviteter. Bedömningen av aktivitetsbegränsningen ska ställas i relation till vad som kan förväntas i det dagliga livet, eller för en viss arbetsuppgift.
Exempel 1 – rörelsepåverkan
Patienten har besvär från rörelseapparaten som kan ha en påverkan på de kroppsliga funktionerna, funktionsnedsättningen, i form av till exempel muskelsvaghet eller rörelseinskränkning.
En sådan funktionsnedsättning kan få konsekvenser för patienten i form av svårigheter att ändra kroppsställning, svårigheter att lyfta, bära eller att gå. Det är denna begränsning av aktivitetsförmågan, aktivitetsbegränsningen, på individnivå som ska beskrivas.
Att dessutom på något sätt försöka gradera begränsningen är många gånger en förutsättning för att informationen ska bli begriplig. Exempel på en aktivitetsbegränsning kan exempelvis vara när patienten endast med stor svårighet kan resa sig från en stol för att lägga sig på en säng. Att med hjälp av endera armen inte kunna lyfta ett mjölkpaket kan vara ett annat exempel på en aktivitetsbegränsning. Hur långt patienten kan gå, med eller utan hjälpmedel, i vilken omfattning patienten klarar sin personliga hygien, klarar vardagliga händelser som att städa, handla och laga mat är ytterligare ett exempel på hur begränsningen kan tydliggöras.
Exempel 2 – kognitiv påverkan
Patienten har svårigheter med nedstämdhet och nedsatt förmåga att interagera med en eller flera personer. Konsekvenser för patientens kognitiva funktioner ska beskrivas. Det kan till exempel handla om att det föreligger funktionsnedsättning i form av depression eller kommunikationssvårigheter till följd av neuropsykiatrisk funktionsnedsättning.
I nästa steg är det viktigt att tydligt beskriva hur funktionsnedsättningen, exempelvis svårigheter att kommunicera eller interagera med en eller flera personer, ger upphov till en aktivitetsbegränsning, samt hur aktivitetsbegränsningen på individnivå yttrar sig.
Beskrivningen av aktivitetsbegränsningen kan bestå av exempel på aktiviteter i det dagliga livet eller arbetslivet. Det kan också vara aktuellt att beskriva i vilken omfattning patienten har svårigheter att självständigt hantera vardagliga sysslor som att sköta sin hygien, att handla, städa och tvätta. Här kan man också lyfta fram kognitiva förmågor som ger en kognitiv påverkan.
        Så fyller du i ett läkarutlåtande för merkostnadsersättning – steg för steg
    
    
Här följer en beskrivning av vilken information vi på Försäkringskassan frågar efter i läkarutlåtandets respektive fält. Om utrymmet i någon ruta inte räcker till använder du fortsättningsbladet på sista sidan i blanketten.
Använd ett enkelt och begripligt språk. Förklara gärna komplicerade medicinska termer så att både patienten och Försäkringskassans handläggare kan förstå.
7809 Läkarutlåtande för merkostnadsersättning
 Pdf, 1 MB.
Fält 1: Utlåtandet är baserat på
Här skriver du vad du baserat läkarutlåtandet på. Fyll i ett eller flera alternativ.
Om utlåtandet är baserat på din undersökning av patienten skriver du datum för det senaste undersökningstillfället.
Motivera under punkt 9 ”Övriga upplysningar” om det inte varit aktuellt med någon undersökning av patienten.
Fält 2: Är utlåtandet baserat på andra medicinska utredningar eller underlag?
Om utlåtandet även är baserat på andra medicinska utredningar eller underlag kan du skriva det här. Det kan till exempel vara ett neuropsykiatriskt utlåtande, ett underlag från habiliteringen, en utredning från en annan specialistenhet eller underlag från andra yrkesprofessioner inom hälso- och sjukvården. Ange även utredningar som du vet har gjorts men som du inte själv har tagit del av. Skriv gärna var Försäkringskassan kan hämta information om utredningen eller underlaget. Skriv exempelvis Neuropsykiatriska kliniken på X-stads sjukhus eller om patienten själv kommer att bifoga utredningen till sin ansökan.
Fält 3: Diagnos
Ange samtliga diagnoser som påverkar funktionsförmågan. Ange också diagnoskod. Skriv den diagnos som har störst betydelse först. Om det inte finns en fastställd diagnos kan du ange symtomdiagnos.
Ange diagnoskod med så många positioner som möjligt. Använd inga andra tecken än bokstäver och siffror.
Fält 4: Sammanfatta historiken för diagnoserna
Här skriver du kortfattat när och hur diagnosen debuterat och utvecklats fram till i dag. Beskriv också eventuell övrig medicinsk historik som du bedömer är av betydelse. Försäkringskassan behöver uppgifterna för att förstå patientens nuvarande svårigheter. Du behöver däremot inte redovisa patientens fullständiga medicinska historik.
Fält 5: Funktionsnedsättning
Beskriv de funktionsnedsättningar som patienten har. Ange om din bedömning är baserad på observationer, undersökningsfynd eller testresultat. Det kan till exempel vara:
avvikelser i somatisk och psykisk status inklusive gradering
röntgen- och laboratoriefynd
resultatet av kliniskt fysiologiska undersökningar
andra testresultat, exempelvis neuropsykologiska.
Ange även vilka uppgifter som är baserade på anamnes. Vid psykisk sjukdom ska du förutom basal psykisk status ange den del av anamnesen som du bedömer talar för ett psykiatriskt tillstånd. Funktionsområdena följer väsentligen ICF, men vissa förenklingar har gjorts. Om det är möjligt ska du ange graden av funktionsnedsättning, till exempel lätt, måttlig, stor eller total.
Fält 6: Aktivitetsbegränsningar
Beskriv de aktivitets­begränsningar som du bedömer att patienten har. Beskriv även om din bedömning är baserad på observationer, anamnes eller utredning gjord av någon annan. Någon annan kan till exempel vara psykolog, arbetsterapeut, audionom, syn- eller hörsel­pedagog.
I beskrivningen kan du utgå från aktiviteter inom områden som till exempel kommunikation, förflyttning, personlig vård och hemliv. Ange om möjligt svårighetsgraden på aktivitets­begränsningarna.
Fält 7: Medicinska behandlingar
Ange pågående och planerade medicinska behandlingar eller åtgärder som är relevanta utifrån funktionsnedsättningen. Det kan vara ordinerade läkemedel, hjälpmedel, träningsinsatser eller särskild kost. Ange den medicinska indikationen och syftet med behandlingen eller åtgärden. Du kan även beskriva andra behandlingar och åtgärder som prövats utifrån funktionsnedsättningen. Om patienten använder läkemedel som inte är subventionerade: beskriv anledningen till det.
Fält 8. Hur förväntas patientens funktionsnedsättning och aktivitetsbegränsningar utvecklas över tid?
Här skriver du hur du bedömer att patientens funktionsnedsättningar och aktivitetsbegränsningar förväntas utvecklas över tid.
        Gäller utlåtandet läkemedel mot obesitas?
    
    
Just nu får Försäkringskassan många ansökningar som gäller läkemedel mot obesitas. Det finns vissa förutsättningar som måste vara uppfyllda för att kostnader ska kunna godtas för läkemedel för obesitas som inte ingår i läkemedelsförmånen:
du som läkare ska ha bedömt att de behandlingar som är prioriterade av Socialstyrelsen vid obesitas inte är medicinskt motiverade för patienten
patienten ska ha obesitas fastställd före 66 års ålder
behandlingen med läkemedlet ska ha påbörjats före 66 års ålder.
Vem ska göra vad?
För att patienten ska få merkostnadsersättning behöver Försäkringskassan medicinsk information för att bedöma rätten till denna ersättning. Du som läkare fyller i ett läkarutlåtande som beskriver patientens funktionsnedsättning och hur den påverkar hen.
Patienten ska:
Be om ett läkarutlåtande om merkostnadsersättning.
Ansöka om merkostnadsersättning.hos Försäkringskassan.
Skicka in läkarutlåtandet till Försäkringskassan om läkaren inte redan gjort det.
Läkaren ska:
Skriva ett läkarutlåtande och skicka det till Försäkringskassan via journalsystemet. Saknas den möjligheten, ge i stället utlåtandet till patienten.
Läkare som inte har intyg i sitt journalsystem kan ladda ner en blankett här.
7809 Läkarutlåtande för merkostnadsersättning
 Pdf, 1 MB.
Försäkringskassan ska:
Bedöma om patienten har rätt till merkostnadsersättning.och betala ut ersättning om alla villkor är uppfyllda.
Frågor och svar
Vem har rätt till merkostnadsersättning?
Villkoren för att få merkostnadsersättning finns beskrivna på Försäkringskassans sidor för privatpersoner.
Information för patienten om merkostnadsersättning för vuxna
Information för patienten om merkostnadsersättning för barn
Kan en patient som är nyanländ ha rätt till merkostnadsersättning?
Ja, om patienten har uppehållstillstånd kan hen ha rätt till ersättning från Försäkringskassan. Villkoren finns beskrivna på Försäkringskassans sidor för privatpersoner.
Information för patient som har fått uppehållstillstånd i Sverige
Om patienten är asylsökande och inte har fått uppehållstillstånd ännu har hen inte rätt till ersättning från Försäkringskassan.
Information för patient som är asylsökande i Sverige
Jag har skrivit ett läkarutlåtande för merkostnadsersättning. Kan jag få ersättning från Försäkringskassan?
Nej. Försäkringskassan betalar inte ersättning för utfärdande av detta intyg.
Jag behöver komma i kontakt med min patients handläggare. Kan ni hjälpa mig?
Ja. Ring till oss på 
0771-17 90 00
 så hjälper vi dig. Vi kan tyvärr inte publicera kontaktuppgifter till våra handläggare på webbplatsen.
Måste det vara en läkare som skriver läkarutlåtandet? Jag som är fysioterapeut träffar ju patienten mycket oftare och vet mer om hens tillstånd.
Ja, det måste vara en läkare som skriver läkarutlåtandet. Men du bör bidra med din kunskap om patientens tillstånd genom att skriva ett utlåtande som kan vara med som ett komplement till läkarutlåtandet. Diskutera med läkaren.
Min patient har fått behandling av en annan läkare. Jag vill se vad den förra läkaren skrev i tidigare medicinskt underlag. Kan jag få ta del av det?
Ja, men bara om patienten samtycker till att du får ta del av uppgifterna.
Annars gäller sekretess för tidigare medicinska underlag.
        Relaterade länkar
    
Information för patienten
Merkostnadsersättning för vuxna
Relaterad information
Försäkringsmedicin på Försäkringskassan
Externa länkar
Socialförsäkringsbalken (riksdagen.se)
 Länk till annan webbplats, öppnas i nytt fönster.
Socialstyrelsens föreskrifter om utfärdande av intyg inom hälso- och sjukvården (socialstyrelsen.se)
 Länk till annan webbplats, öppnas i nytt fönster.
Senast uppdaterad 
17 juni 2025