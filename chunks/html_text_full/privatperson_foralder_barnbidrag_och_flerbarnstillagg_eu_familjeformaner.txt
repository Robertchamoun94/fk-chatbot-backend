EU-familjeförmåner - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
EU-familjeförmåner
Här kan du läsa om vilka förmåner din familj kan ha rätt till när du eller en familjemedlem bor i, arbetar i eller får pension från ett annat land inom EU/EES eller Schweiz.
Kan jag få familjeförmåner?
Du kan ha rätt till en svensk familjeförmån om du uppfyller de krav som gäller för en familjeförmån. Läs mer om kraven vid respektive förmån.
Svenska familjeförmåner:
barnbidrag, förlängt barnbidrag och flerbarnstillägg
delar av bostadsbidraget
föräldrapenning
efterlevandestöd
studiehjälp.
Familjeförmåner hanteras inte enbart av Försäkringskassan. Studiehjälp samordnas av både Försäkringskassan och Centrala studiestödsnämnden, CSN. Det är alltid CSN som beslutar om du har rätt till studiehjälp från Sverige. I vissa situationer betalas studiehjälp av Försäkringskassan och i andra av CSN.
Centrala studiestödsnämnden (csn.se)
 Länk till annan webbplats, öppnas i nytt fönster.
Det är Pensionsmyndigheten som beslutar om rätten till efterlevandestöd.
Pensionsmyndigheten (pensionsmyndigheten.se)
 Länk till annan webbplats, öppnas i nytt fönster.
Hur mycket kan jag få?
Ersättningen för en familjeförmån kan skilja sig åt mellan olika länder. När du har rätt till familjeförmåner från mer än ett land samordnas förmånerna mellan länderna. På så sätt kan du vara säker på att du och din familj får ut det belopp som ni har rätt till.
Hur gör jag för att få familjeförmåner?
Beroende på vilken familjeförmån det gäller behöver du göra på olika sätt. Läs mer om hur du gör vid respektive förmån. Du behöver även meddela vilket annat land inom EU/EES och Schweiz som är aktuellt. Meddela om:
du eller den andra föräldern bor i, arbetar i eller har pension från ett annat land
ditt barn bor i eller får barnpension från ett annat land.
Hur fördelas ansvaret mellan länderna?
Inom EU/EES och Schweiz finns ett gemensamt regelverk (Europaparlamentets och rådets förordning (EG) nr 883/2004) för hur familjeförmåner ska samordnas mellan länderna. Regelverket beskriver vilket land som har ansvar att betala ut familjeförmåner i första hand. Det andra landet kan betala ut ett tilläggsbelopp om förmånerna är högre där.
Försäkringskassan kontaktar den behöriga myndigheten i det andra landet. Tillsammans samordnar vi ansvaret för att betala ut familjeförmåner till dig. Du kan inte själv välja vilket land du vill få familjeförmåner från.
        Föräldrarna arbetar i olika länder
    
    
Om du och den andra föräldern arbetar i var sitt land kan ni ha rätt till familjeförmåner från båda länderna. I första hand ska då landet där barnet bor betala förmåner för barnet. Om förmånerna är högre i det andra landet ska det landet betala mellanskillnaden, ett så kallat tilläggsbelopp.
        Föräldrarna har pension från olika länder
    
    
Om du och den andra föräldern har pension från var sitt land så kan ni ha rätt till familjeförmåner från båda länderna. I första hand ska då landet där barnet bor betala familjeförmåner. Om förmånerna är högre i det andra landet kan det landet betala mellanskillnaden, ett så kallat tilläggsbelopp.
        En förälder arbetar i ett land och en förälder har pension från ett annat land
    
    
Om du arbetar i ett land och den andra föräldern har pension från ett annat land, så ska i första hand arbetslandet betala förmåner för barnet. Det gäller oavsett var barnet bor. Om förmånerna är högre i pensionslandet ska det landet betala mellanskillnaden, ett så kallat tilläggsbelopp.
        En förälder arbetar i eller har pension från ett land och familjen bor i ett annat land
    
    
Om du arbetar i ett land och den andra föräldern bor (utan att arbeta) i ett annat land tillsammans med barnet kan ni ha rätt till familjeförmåner från båda länderna. I första hand ska arbetslandet betala familjeförmåner. Om förmånerna är högre i barnets bosättningsland kan det landet betala mellanskillnaden, ett så kallat tilläggsbelopp.
När kommer pengarna?
Du får pengarna olika datum beroende på förmån. Vanligtvis sker utbetalningen till ditt konto en gång i månaden.
Anmäl förändringar
Anmäl förändringar till Försäkringskassan senast 14 dagar efter att du har fått reda på dem. Meddela om:
någon familjemedlem flyttar, permanent eller tillfälligt
du eller någon annan familjemedlem börjar eller slutar arbeta i Sverige eller i ett annat land
du eller någon annan familjemedlem beviljas pension från Sverige eller från ett annat land
antalet familjemedlemmar ändras
familjeförmånerna som du eller den andra föräldern får från det andra landet ändras, till exempel att beloppet höjs.
Om du får familjeförmåner som du inte har rätt till kan du bli skyldig att betala tillbaka pengarna till Försäkringskassan.
Frågor och svar
Jag är svensk medborgare. Får jag automatiskt barnbidrag från Sverige då?
Nej, det är inte ditt medborgarskap som avgör vilket land du får barnbidrag från. Det som avgör är var du och din familj bor, arbetar eller får pension.
Jag är svensk medborgare. Är jag automatiskt försäkrad i Sverige då?
Nej, du är inte automatiskt försäkrad eftersom det inte är ditt medborgarskap som avgör om du ska vara försäkrad i Sverige, utan var du bor eller arbetar. Om du har bott eller arbetat i ett annat land inom EU/EES eller i Schweiz kan du vara försäkrad där.
Jag har flyttat till Sverige. När kommer första utbetalningen av barnbidrag?
Försäkringskassan utreder först om du och ditt barn är försäkrade i Sverige och därefter om du har rätt till barnbidrag. Det kan därför ta lite tid innan du får ditt beslut och din eventuella utbetalning av barnbidrag.
Jag har väntat länge på ett beslut. Varför tar det så lång tid?
Vi har generellt en utökad handläggningstid eftersom vi ofta behöver kontakta myndigheten i det andra EU/EES-landet eller i Schweiz för att ta reda på vad som gäller i din situation. Om du upplever att det är en lång väntetid så hör av dig till Försäkringskassan.
Hur gör jag för att ändra vilket konto som utbetalningen kommer till?
Logga in på Mina sidor och ändra konto under Mina uppgifter. Om du inte har tillgång till Mina sidor kan du skicka in blanketten Anmälan om konto.
Logga in på Mina sidor och ändra konto under Mina uppgifter.
            
                Mina sidor
            
            
 Till e-tjänsten
Om du inte har tillgång till Mina sidor kan du skicka in blanketten Anmälan om konto.
5605 Anmälan om konto
 Pdf, 1 MB.
Jag vill få utbetalningen insatt på ett utländskt konto. Hur anmäler jag det?
Du kan anmäla i vår e-tjänst Anmäl utländskt konto
:
            
                Anmäl utländskt konto
            
            
 Till e-tjänsten
Om du inte kan använda e‑tjänsten så kan du fylla i blankett 9540 Anmälan om utländskt konto och skicka till Försäkringskassan.
9540 Anmälan om utländskt konto
 Pdf, 795 kB.
Varför kan jag inte se mitt ärende om familjeförmåner på Mina Sidor?
Ärenden som handlar om samordningen av familjeförmåner syns inte på Mina Sidor.
Varför måste jag anmäla förändringar?
Om en familjemedlem slutar eller börjar arbeta eller flyttar till ett annat EU/EES-land eller Schweiz kan det innebära att ett annat land ska ansvara för att betala ut familjeförmåner. Du kan bli återbetalningsskyldig om du har fått familjeförmåner felaktigt.
Om du får ett tilläggsbelopp från Sverige är det viktigt att du meddelar om beloppet från det andra landet förändras. Annars kan du få ett för lågt belopp från Sverige eller bli återbetalningsskyldig.
Mitt barn bor i ett annat EU-land, kan jag ändå ansöka om föräldrapenning?
Om du bor i, arbetar i eller får pension från Sverige kan du ansöka om föräldrapenning trots att ditt barn är bosatt i ett annat EU-land.
Tänk på att när du ansöker om föräldrapenning för ditt barn som är bosatt i ett EU/EES-land måste du skicka in barnets födelseattest. Du måste även lämna uppgifter om barnets namn, adress, medborgarskap samt i vissa fall intyg om att du är vårdnadshavare. Utöver detta behöver du skicka in ett intyg som visar om du eller den andra föräldern fått någon ersättning som motsvarar föräldrapenning för barnet från ett annat EU/EES-land. Om ni inte har fått någon ersättning från det andra landet ska det i så fall framgå av intyget.
Hur många föräldrapenningdagar har jag rätt till?
Hur många dagar du har rätt till beror på hur många dagar du eller den andra föräldern fått från det andra EU/EES-landet och när barnet blir bosatt i Sverige. Detta kan innebära att du inte har rätt till föräldrapenning från Sverige om de redan uttagna dagarna överstiger det maximala antalet dagar som du kan ha rätt till från Sverige.
        Relaterade länkar
    
Ersättningar för föräldrar
Barnbidrag och flerbarnstillägg
Bostadsbidrag till barnfamiljer
Föräldrapenning
Senast uppdaterad 
15 februari 2025