Socialförsäkringen utgör en allt mindre del av statens budget - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Socialförsäkringen utgör en allt mindre del av statens budget
12 juni 2025
Under 2024 stod utbetalningarna från socialförsäkringen för 18,7 procent av statens utgifter. Utgifterna för olika ersättningar ökar varje år, men som andel av statens utgifter och i förhållande till BNP, har de minskat de senaste 20 åren. Utgifterna för barnbidrag och föräldrapenning sjunker eftersom det föds färre barn. Det här visar årets Socialförsäkringen i siffror.
Statens utgifter för socialförsäkringen landade 2024 på 266 miljarder kronor – en ökning med 13 miljarder jämfört med året innan. Sett som andel av statens utgifter är det en minskning från 19,5 procent 2023 till 18,7 procent 2024.
Även som andel av BNP sjunker utgifterna för socialförsäkringen på längre sikt. 2024 års utgifter motsvarar 4 procent av BNP. Det kan jämföras med 1980 då motsvarande siffra var 8 procent.
– Socialförsäkringens utgifter styrs av politiska beslut kring regelverk och ersättningsnivåer, men också av den demografiska och ekonomiska utvecklingen. Födelsetalen i Sverige är sjunkande vilket till exempel minskar utgifterna för barnbidrag och föräldrapenning, säger Ulrik Lidwall, analytiker på Försäkringskassan.
Socialförsäkringen i siffror är en årlig publikation som sammanfattar och beskriver de ersättningar som ingår i den svenska socialförsäkringen och som administreras av Försäkringskassan.
Siffror från årets rapport med statistik från 2024:
Antalet utbetalade föräldrapenningdagar minskade med 4 procent 2024 jämfört med året innan.
Antalet vab-dagar var i genomsnitt 9,1 för kvinnorna och 7,3 för männen. Det är en högre nivå än innan pandemin, vilken fick användandet av vab att öka kraftigt.
Antalet hushåll med bostadsbidrag har minskat sedan början av 2000-talet. I december 2024 betalades det ut bostadsbidrag till 99 900 hushåll vilket är en minskning med 10 procent jämfört med 2023.
Psykiatriska diagnoser är den vanligaste orsaken till längre sjukskrivningar. Kvinnorna står för 54 procent av de pågående sjukfallen på grund av psykiatriska diagnoser och männen för 41 procent.
Totalt hade 31 100 personer aktivitetsersättning i slutet av år 2024 varav 47 procent var kvinnor och 53 procent var män. Jämfört med 2023 ökade antalet mottagare med 8 procent bland kvinnor och 5 procent bland män.
I december 2024 fick 13 340 personer assistansersättning från Försäkringskassan. Av dessa var 56 procent män eller pojkar och 44 procent kvinnor eller flickor.
Totalt 66 procent av befolkningen i åldrarna 24 år eller äldre har använt det allmänna tandvårdsbidraget under 2-årsperioden 1 juli 2022 till 30 juni 2024. Andelen är högre bland kvinnor än bland män i alla åldersgrupper upp till 79 år.
Socialförsäkringen i siffror
Socialförsäkringen i siffror 2025
 Pdf, 10 MB.
Till nyhetsarkivet