Ersättningar från Försäkringskassan får allt mindre betydelse för barnfamiljers ekonomi - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Ersättningar från Försäkringskassan får allt mindre betydelse för barnfamiljers ekonomi
17 juni 2025
Under 2024 fortsatte barn- och familjeersättningarnas andel av barnhushållens ekonomi att minska, med den största nedgången bland ensamstående mammor. Orsaken är att ersättningarna inte automatiskt justeras i takt med inflationen. Trots det spelar ersättningarna fortfarande en avgörande roll för barnfamiljer med ekonomiska svårigheter – det visar en ny analys som Försäkringskassan publicerar idag.
Till barn- och familjeersättningar räknas exempelvis barnbidrag, föräldrapenning och bostadsbidrag. Ersättningarna gör störst skillnad för ensamstående mammor med många barn, visar Försäkringskassans årliga analys. Men deras andel av inkomsten fortsätter att minska.
Av alla barnhushållens inkomster beräknas 7,2 procent ha kommit från ersättningarna under år 2024. Det är en minskning sedan förra året, då andelen låg på 7,5 procent. År 2015 var motsvarande andel 8,8 procent. För ensamstående mammor med tre eller fler barn kom 29, 8 procent av inkomsten från ersättningarna under 2023 och beräknas ha sjunkit till 29,2 procent under 2024. År 2015 var motsvarande andelen 39,3 procent.
– Ensamstående får en större andel av sin inkomst från barn- och familjeersättningarna och särskilt från de som inte har följt prisutvecklingen som t.ex. barnbidrag och bostadsbidrag. Barnbidraget har inte höjts sedan 2018, inkomstgränsen för bostadsbidrag har inte höjts sen år 2021 och höjda hyreskostnader har heller inte kompenserats eftersom bostadskostnadstaket inte följt hyresutvecklingen, säger Trude Warner, analytiker, på Försäkringskassan.
– Om ersättningarnas andel inte ska minska ytterligare behöver ersättningsbeloppen i de behovsprövade och generella bidragen höjas, säger Trude Warner.
Många ensamstående mammor har inte råd med det nödvändigaste
Familjeersättningarna har fortsatt betydelse för att minska ekonomisk utsatthet i barnfamiljerna, men många barnfamiljer har ändå en ekonomiskt utsatt situation, framförallt hushåll med ensamstående mammor och hushåll med utrikes födda föräldrar.
– Ett sätt att mäta ekonomisk utsatthet är låg inkomststandard, att inkomsten inte räcker till de nödvändiga utgifterna. Andelen med låg inkomststandard är störst bland ensamstående mammor. För 2024 beräknas 22 procent av de ensamstående mammorna med tre eller fler barn haft låg inkomststandard, konstaterar Trude Warner.
Fakta: Försäkringskassans ersättningar till barnfamiljer
År 2024 betalade Försäkringskassans ut knappt 92,8 miljarder kronor till barnfamiljer.
Det finns tre typer av ersättningar: försäkringar, generella bidrag och behovsprövade bidrag.
Försäkringarna, till exempel föräldrapenningen, baseras på förälderns tidigare inkomst.
De generella bidragen, exempelvis barnbidrag, betalas ut med ett lika stort belopp till alla barnhushåll.
Bostadsbidraget är ett exempel på ett behovsprövat bidrag som går till hushåll med låga inkomster.
Om rapporten Barnhushållens ekonomi
Försäkringskassan ska enligt regleringsbrevet för 2025 presentera och analysera utvecklingen av de indikatorer som tagits fram för att följa den ekonomiska familjepolitikens måluppfyllelse. Försäkringskassan har haft liknande uppdrag i omgångar sedan 2003. Den här rapporten är den 17 i ordningen.
Barnhushållens ekonomi – Resultatindikatorer för den ekonomiska familjepolitiken 2025 (Svar på regeringsuppdrag – Dnr FK 2025/000545)
 Pdf, 1 MB, öppnas i nytt fönster.
Till pressmeddelanden