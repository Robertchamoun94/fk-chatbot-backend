Sjukpenninggrundande inkomst (SGI) - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Sjukpenninggrundande inkomst (SGI)
Hur mycket pengar du får om du blir sjuk eller ska vara föräldraledig beror på din inkomst. När du ansöker om ersättning räknar vi ut din SGI, som är det beloppet din ersättning baseras på. Här ger vi grundläggande information om SGI i vanliga situationer.
På den här sidan
Introduktion till SGI
Enkelt beskrivet är din SGI samma belopp som din årslön, det vill säga din månadslön gånger 12. Men det kan variera beroende på vilken typ av arbete du har, hur mycket du tjänar och om du arbetar heltid eller mindre.
Du får inte ha några glapp mellan dina olika jobb eller mellan jobb och en annan aktivitet som skyddar din SGI. Om du har en enda dags glapp kan du förlora hela din SGI.
För att kunna få en SGI behöver du
tjäna minst 14 100 kronor per år
ha ett jobb som ska pågå i minst 6 månader i följd där du jobbar minst någon gång varje månad, eller ha perioder av jobb som återkommer varje år.
Om du tjänar mer än 588 000 kronor per år når du maxbeloppet för SGI. Det är regeringen som beslutar om maxbeloppet och det ändras varje år.
Aktuella belopp för SGI och olika ersättningar från Försäkringskassan
        Jobbar skift, oregelbundna tider eller flera jobb på deltid
    
    
Om du inte har samma lön varje månad räknar vi ut en genomsnittlig årsinkomst. Det kan till exempel vara om du jobbar i skift eller har varierande arbetstid per vecka eller månad. Om du har fler än ett jobb räknar vi ihop lönen från dina olika arbetsgivare per månad.
        Säsongsarbeten, tillfälliga anställningar och gig-arbeten
    
    
Även du som jobbar på korta eller tillfälliga jobb kan ha rätt till en SGI. Det viktiga är att det är regelbundet, det vill säga att du jobbar någon gång under varje månad i minst 6 månader eller att du exempelvis jobbar varje sommar eller vinter.
        Enskild firma, handelsbolag eller aktiebolag
    
    
Om du har en enskild firma eller handelsbolag ska du själv jobba i företaget och om du har ett aktiebolag ska du jobba i aktiebolaget och ta ut lön.
Om du har ett nystartat företag
Med ett nystartat företag har du kanske inte hunnit ta ut lön eller fått lönsamhet ännu. Om företaget startades och registrerades för som mest 36 månader sedan kan du ha rätt till ett så kallat uppbyggnadsskede. Det innebär att du får minst samma SGI och minst lika mycket i ersättning som en anställd med samma arbetsuppgifter skulle ha haft.
Det är Försäkringskassan som bedömer och beräknar uppbyggnadsskedet. Vi utreder bland annat om du har börjat jobba i ditt företag.
        Ny på arbetsmarknaden
    
    
Villkoren för att få en SGI gäller även för dig som precis har slutat gymnasiet, studerat utomlands eller är nyinflyttad till Sverige och nyligen fått ditt första jobb. Ring oss om du ska ansöka om ersättning från Försäkringskassan och är osäker på om du har en SGI.
        Från 66 år
    
    
Du har rätt till en SGI så länge du jobbar och förväntas ha inkomst från ditt jobb i minst 6 månader framåt.
Vad räknas som inkomst?
Din SGI baseras på de inkomster du har under ett år och på din årsarbetstid.
Årsarbetstiden kan vara i dagar eller timmar. Kolla med ditt lönekontor för att få veta vad som gäller för dig. Semester ingår i årsarbetstiden men inte övertid eller mertid.
Det är bara inkomster från arbete som kan ge dig en SGI. Du kan inte få en SGI baserad på olika ersättningar eller bidrag.
Vad som räknas som inkomst och hur det påverkar din SGI beror på hur och när du jobbar. Om du har flera arbeten räknar vi ihop din totala inkomst.
        Inkomst från anställning eller när du driver ett aktiebolag
    
    
Det här är exempel på inkomster från ditt jobb, och uppdrag utanför jobbet, som vi räknar in i din SGI:
lön före skatt
ob-tillägg
övertidsersättning
andra tillägg för utfört jobb, till exempel skifttillägg och lyfttillägg
arvode för utfört uppdrag (till exempel som familjehem eller från en bisyssla som god man eller styrelsemedlem i bostadsrättsförening)
provision eller bonus för det jobb du har utfört
uppsägningslön.
Det här är exempel på inkomster som vi 
inte
 räknar in i din SGI:
semesterersättning
sjuklön
studiestöd
stipendier
arbetslöshetsersättning
pension
ränteinkomster från privat sparande
skattepliktiga förmåner, till exempel värdet av fri bil eller kost och logi
ersättningar för kostnader, till exempel traktamenten
avgångsvederlag.
        Inkomst från jobb i enskild firma eller handelsbolag
    
    
Som inkomst i ditt företag menar vi företagets resultat före skatt, men efter avdrag för till exempel kostnader, avgifter och eventuella avsättningar till periodiseringsfonder.
Din SGI kan bli högre eller lägre beroende på om
dina inkomster från företaget har ökat stadigt varje år
dina inkomster har minskat varje år
du har tagit ut eller satt in pengar i periodiseringsfonder eller
expansionsfonder, observera att detta kan påverka egenavgifterna
du har ett outnyttjat underskott
du har tagit ut eller satt in pengar från ett skogs-
skogsskade-, eller upphovsmannakonto.
Om dina inkomster från företaget har varierat under de senaste åren kan din SGI i stället bli ett genomsnitt av de tidigare inkomsterna.
        Inkomst från både anställning och egen firma (kombinatör)
    
    
Du som både är anställd och har ett eget företag kallas för kombinatör. Vi tar med både din inkomst från anställningen och vad du förväntas få för inkomst i företaget när vi beräknar din SGI.
Beslut om SGI
Vi räknar ut din SGI när du har ansökt om ersättning. Du kan inte ett beslut om din SGI i förskott. Så här går det till:
Ansök om en ersättning från Försäkringskassan. Då kommer du få frågor om var du jobbar, hur mycket du jobbar och hur mycket du tjänar.
Vi räknar ut din SGI och jämför med de månadsuppgifter din arbetsgivare lämnar till Skatteverket. Om vi undrar något hör vi av oss.
Du får ett beslut om din SGI.
Du får ett beslut om den ersättning du har sökt.
Hur lång tid det tar att få besluten kan variera.
Se handläggningstider
Om du har ansökt om ersättning tidigare kan du se vilka uppgifter vi har sparade på Mina sidor. Du hittar årsarbetstid och årsinkomst under 
Mina uppgifter
 och rubriken 
Inkomster.
Preliminär beräkning för föräldrapenning och sjukpenning
Här kan du testa och se ungefär hur mycket du kan få i föräldrapenning och hur länge dina dagar räcker.
            
                Räkna på föräldrapenning
            
            
 Till e-tjänsten
Här får du koll på hur mycket pengar du kan få om du blir sjuk eller råkar ut för ett olycksfall.
Ersättningskollen
 Länk till annan webbplats, öppnas i nytt fönster.
Uppdatera inkomst eller arbetstid
I de flesta fall lämnar du dina nya uppgifter i samband med en ny ansökan, till exempel nästa gång du ska vabba. Men det finns situationer när du behöver meddela oss om ändringar.
        När du har pågående föräldrapenning eller sjukpenning
    
    
Om du får höjd lön under tiden som du får föräldrapenning eller sjukpenning så behöver du meddela oss det. Då kan du få en högre SGI.
            
                Anmäl höjd lön om du får föräldrapenning eller sjukpenning
            
            
 Till e-tjänsten
        Om du har en ersättning som påverkas av din inkomst och ditt arbete
    
    
Läs på vad som gäller för den ersättning du har och på vilket sätt du ska meddela förändringar till Försäkringskassan.
        Inför tjänstgöring i totalförsvaret
    
    
När du får dagpenning för tjänstgöring i totalförsvaret, till exempel under hemvärnsövning, baseras din ersättning på tidigare inkomst och arbete. För att få rätt ersättning behöver du meddela oss dina uppgifter senast dagen innan du börjar din tjänstgöring.
            
                Anmäl inkomst och arbetstid för totalförsvarstjänstgöring
            
            
 Till e-tjänsten
Du kan förlora din SGI
Om du slutar jobba och inte längre har en inkomst kan du förlora din SGI. Det betyder att du till exempel inte kan få ersättning om du blir sjuk eller att du får en lägre ersättning som föräldraledig. Men det finns olika sätt att behålla (skydda) din SGI om du inte längre har inkomst från jobb, eller om du jobbar mindre.
Skyddad SGI betyder att du har kvar SGI på samma nivå som tidigare trots att din situation har ändrats.
Om du har förlorat din SGI
Har du blivit av med din SGI vid något tillfälle kan du få en ny SGI när du börjat jobba och har inkomst igen. Då gäller samma regler som vanligt för att få en SGI.
Så här behåller du din SGI
Hur du behåller din SGI beror på din situation.
        Har jobbat och blir helt eller delvis arbetslös
    
    
Du kan behålla din SGI om du har haft inkomster från jobb och du skyddar din SGI direkt när din anställning upphör. Det är viktigt att det inte finns ens en dag där du varken har jobbat eller skyddat din SGI. Om det gör det, är det inte säkert att din SGI är skyddad. Om du blir arbetslös, från en anställning eller slutar jobba i ditt aktiebolag, ska du göra följande för att behålla din SGI:
anmäla dig på Arbetsförmedlingen som arbetssökande första dagen
aktivt söka jobb och stå till arbetsmarknadens förfogande.
Din SGI är också skyddad om du deltar i ett program hos Arbetsförmedlingen och får aktivitetsstöd, utvecklingsersättning eller etableringsersättning.
Exempel på ett scenario där du har skyddat din SGI:
Du går ut gymnasiet.
Du börjar jobba i en butik där lönen ger dig rätt till en SGI.
Du blir uppsagd.
Du anmäler dig som arbetssökande på Arbetsförmedlingen dagen efter du slutat jobba.
Skydda din SGI om du får ett tillfälligt jobb
Du kan ta ett tillfälligt jobb i samma omfattning som du tidigare har jobbat. Om jobbet är kortare än 6 månader så ligger det inte till grund för en ny SGI. Därför måste du söka jobb igen genom Arbetsförmedlingen direkt när jobbet tar slut för att fortsätta skydda din SGI.
Du som blir uppsagd och har trygghetsavtal eller omställningsavtal
Om du blir uppsagd och har ett trygghetsavtal eller omställningsavtal är din SGI skyddad om du månadsvis får ekonomisk ersättning genom avtalet för att till exempel studera, göra praktik eller för att starta eget företag.
Du som både har en anställning och driver eget företag
Om du också har en enskild firma gäller särskilda regler.
Läs mer under rubriken
 När du som kombinatör avvecklar ditt företag eller blir arbetslös.
        Blir arbetslös efter jobb i enskild firma eller handelsbolag
    
    
Om du blir helt arbetslös ska du göra följande för att behålla din SGI:
anmäla dig på Arbetsförmedlingen som arbetssökande första dagen
aktivt söka jobb och stå till arbetsmarknadens förfogande
avregistrera företaget.
Du som både driver eget företag och har en anställning
Om du också har en anställning gäller särskilda regler. Läs mer under rubriken 
När du som kombinatör avvecklar ditt företag eller blir arbetslös.
        När du som kombinatör avvecklar ditt företag eller blir arbetslös
    
    
Du som både har en anställning och driver ett eget företag, så kallad kombinatör, omfattas av särskilda regler. Reglerna innebär att om du avslutar din anställning men fortsätter jobba i ditt företag, beräknas din SGI helt utifrån inkomsten i företaget. Det gäller oavsett om du jobbar regelbundet i ditt företag eller bara någon gång ibland. Om du har kvar ditt företag kan du alltså inte skydda den del av din SGI som räknats utifrån anställning. Det beror på att du som är egenföretagare inte kan betraktas som delvis arbetslös.
Om du i stället avvecklar ditt företag helt kan du skydda din SGI. Du behöver i så fall anmäla dig på Arbetsförmedlingen som arbetssökande redan första dagen som du är arbetslös. För att behålla din SGI måste du aktivt söka jobb. Det gäller även om du fortsätter att jobba i anställningen.
Helt arbetslös
Om du blir helt arbetslös från både anställning och företaget måste du söka jobb som motsvarar hela din tidigare arbetstid.
Du behåller också din SGI om du deltar i ett program hos Arbetsförmedlingen och får aktivitetsstöd, utvecklingsersättning eller etableringsersättning.
        Du är "mellan två jobb"
    
    
Efter tillfälligt jobb (kortare än 6 månader)
För att behålla din SGI behöver du skriva in dig på Arbetsförmedlingen redan första dagen och aktivt söka jobb under perioden till ditt nya jobb börjar.
Mellan fasta anställningar
Om du slutar på ett jobb och har några veckor tills nästa jobb börjar kommer din SGI inte påverkas. Vi utreder din SGI nästa gång du ansöker om ersättning från Försäkringskassan.
Under tiden du är mellan jobb kan du inte få sjukpenning eller vab eftersom det är ersättningar du får istället för lön. Om du är föräldraledig och tar ut föräldrapenning så är din tidigare SGI skyddad.
        Semester
    
    
Rent generellt påverkar inte semestern din SGI eller ditt SGI-skydd, men det finns situationer där du behöver vara uppmärksam.
Obetald semester
Att ta ut obetald semester räknas inte som att jobba. Det betyder att du kan förlora din SGI om du tar ut obetald ledighet. Det här gäller till exempel dig som är behovsanställd, som har haft kortare anställningar eller som är inne i en period där du skyddar en tidigare SGI.
Semester för dig som är arbetssökande
Du har rätt att ha semester när du är arbetssökande hos Arbetsförmedlingen. Du kan ha 5 veckors ledigt utan att din SGI påverkas. Tänk på att din a‑kassa kan ha andra regler.
Semester när du är föräldraledig
Du kan inte ta ut föräldrapenning samtidigt som du har semester. Om du avbryter din föräldraledighet med en semesterperiod ses det på samma sätt som om du skulle jobba.
Om du är föräldraledig på deltid innan semestern måste du skydda din SGI. Det kan du bara göra om du går upp till heltid under semestern och dessutom får ut din semesterlön på heltid.
        Blir sjuk
    
    
Om du är sjuk och får sjuklön eller sjukpenning är din SGI skyddad. Det gäller oavsett vilken nivå du är sjukskriven på – om du också jobbar resterande tiden.
Om du inte längre har rätt till sjukpenning och inte kan återgå till ditt ordinarie jobb behöver du skriva in dig på Arbetsförmedlingen och vara aktivt arbetssökande
        Är gravid
    
    
Du som är gravid har rätt att gå ner i arbetstid, sluta jobba eller avbryta ditt arbetssökande helt under de sista 6 månaderna av din graviditet, utan att din SGI sänks. Din SGI är också skyddad om du får graviditetspenning.
        Är föräldraledig
    
    
När ditt barn är under 1 år
Om du är helt eller delvis föräldraledig och tar hand om ditt barn är din SGI skyddad, oavsett om du tar ut föräldrapenning eller inte.
När ditt barn fyller 1 år
Om du är helt föräldraledig från ditt jobb eller från att söka jobb kan du skydda din SGI genom att ta ut minst fem hela föräldrapenningdagar per vecka. Det gäller även om helgdagar inträffar under veckodagar. Om du inte tar ut fem hela föräldrapenningdagar per vecka så förlorar du din SGI 
helt
, eftersom du inte har någon inkomst.
Om du jobbar deltid, men mindre än innan du var föräldraledig, kan du skydda din SGI genom att ta ut föräldrapenning för den tid du inte jobbar. Tillsammans ska det motsvara omfattningen på den SGI du har.
Om du jobbar deltid men inte tar ut föräldrapenning för resten av tiden, kommer din SGI att räknas om så att den utgår från din aktuella inkomst. Du tappar SGI‑skyddet redan första dagen som du inte tar ut föräldrapenning.
Exempel på hur du skyddar din SGI:
Om din SGI motsvarar heltid och du minskar din arbetstid med hälften från heltid till halvtid, måste du ta ut minst två och en halv dagar med föräldrapenning per vecka.
Om din SGI motsvarar heltid och du minskar din arbetstid med en fjärdedel från heltid till 75 procent, måste du ta ut en och en fjärdedels dagar med föräldrapenning per vecka.
Om din SGI motsvarar halvtid och du minskar din arbetstid med hälften från 50 procent till 25 procent, måste du ta ut minst två och en halv dagar med föräldrapenning per vecka.
Se också rubriken 
Semester 
för mer information för dig som är föräldraledig och tar semester.
Det här gäller om du blir sjuk under föräldraledigheten:
Föräldraledig och sjuk 
        Har jobbat och nu studerar
    
    
Om du har jobbat och börjar studera är din SGI skyddad under studietiden så länge det inte finns ett glapp mellan jobbperioden och dina studier.
Din SGI är skyddad under studietiden om du gör något av det här:
Du studerar och får studiestöd från CSN under hela studietiden. Det räcker att du får bidragsdelen.
Du studerar på en studiestödsberättigande utbildning på minst halvtid utan studiestöd från CSN.
Du studerar inom ditt yrkesområde. Du behöver inte få något studiestöd från CSN.
Du studerar och får studiestartsstöd eller utbildningsbidrag för kompletterande pedagogisk examen.
Du går en militär utbildning som rekryt inom Försvarsmakten.
SGI under studietiden
Under studieperioden är din SGI 0 kronor om du bara studerar och inte jobbar samtidigt. Men när du har avslutat dina studier får du tillbaka din tidigare SGI. Din SGI är skyddad även under sommaruppehållet om du fortsätter studera nästa termin.
Om du däremot jobbar samtidigt som du studerar, men du jobbar deltid eller som timanställd får du en ny SGI som gäller för studieperioden. Även om du har en lägre SGI under studietiden så får du tillbaka din tidigare SGI när du avslutar dina studier.
Om du i stället fortsätter jobba i samma omfattning som tidigare samtidigt som du studerar, behåller du samma SGI som du hade.
Sjuk under studietiden
Du kan inte få sjukpenning under studietiden, om du bara studerar eftersom din inkomst då är 0 kronor. I vissa fall kan du behålla ditt studiestöd även om du blir sjuk.
Om du blir sjuk när du studerar
Om du jobbar under studietiden kan du få sjukpenning baserat på din inkomst under studietiden.
Din SGI är fortsatt skyddad om du har sjukanmält dig till Försäkringskassan och har fått behålla ditt studiestöd från CSN.
Föräldraledig och vab under studietiden
Om du ska vara föräldraledig under studierna kan föräldrapenningen beräknas på den SGI du hade när du jobbade. Du kan däremot inte få ersättning för vab under studietiden, eftersom din inkomst är 0 kronor. Om du jobbar under studietiden kan du få ersättning för vab, baserat på din inkomst under studietiden. I vissa fall kan du behålla ditt studiestöd även om du vabbar. Se också information från CSN:
Vård av barn – vab när du studerar med studiestöd (csn.se)
 Länk till annan webbplats, öppnas i nytt fönster.
Du som studerar och ska få barn
Om du avbryter dina studier för att få barn så behöver du skydda din SGI redan från första dagen och fram tills barnet föds. Det gäller oavsett om det bara är två dagar eller två månader mellan sista studiedagen och dagen när barnet föds. Exempel på hur du skyddar din SGI:
Du jobbar.
Du anmäler dig som arbetssökande på Arbetsförmedlingen och aktivt söker jobb.
Du tar ut minst 5 dagar med föräldrapenning i veckan. Du kan ta ut föräldrapenning tidigast 60 dagar innan barnet föds.
Om du avslutar studierna och inte har ett jobb
För att din tidigare SGI ska vara skyddad även efter att du avslutat dina studier, är det viktigt att du anmäler dig på Arbetsförmedlingen den första dagen efter att studierna är avslutade.
Du som ansökt om omställningsstudiestöd
När du ansöker om omställningsstudiestöd från CSN så beräknar Försäkringskassan din årsinkomst, på liknande sätt som när vi beräknar din SGI.
Studera med omställningsstudiestöd 
Omställningsstudiestöd – för dig som är mitt i arbetslivet (csn.se)
 Länk till annan webbplats, öppnas i nytt fönster.
        Är 66 år eller äldre
    
    
Du som har uppnått pensionsålder omfattas inte av SGI‑skydd på samma sätt. Ring oss för att få veta vad som gäller för dig.
Räkna ut årsinkomst och SGI
Här presenterar vi exempel på hur vi räknar SGI utifrån några vanliga situationer.
        Regelbunden inkomst
    
    
I det här exemplet utgår vi från att
du har en månadslön på 30 000 kronor före skatt
du får traktamente på 3 000 kronor varje månad.
Så här räknar vi ut din SGI:
Vi tar inte med traktamente när vi räknar ut din SGI.
Vi räknar din månadslön 30 000 kronor gånger 12 månader.
Din årsinkomst och din SGI blir då 360 000 kronor.
Hur mycket du får i ersättning beror på vilken ersättning du har ansökt om.
        Regelbunden inkomst och har varit sjukskriven i två perioder
    
    
I det här exemplet utgår vi från att
Du har en månadslön på 30 000 kronor före skatt.
Första perioden du var sjukskriven var 17 mars – 31 maj.
Andra perioden du var sjukskriven var 27 september – 31 oktober.
Du fick sjuklön från din arbetsgivare de första veckorna av dina sjukperioder. Resten av tiden fick du sjukpenning från Försäkringskassan.
Så här räknar vi ut din SGI:
Vi räknar ut din årsinkomst utifrån månadslön x 12, i det här exemplet 30 000 kronor gånger 12 månader.
Din SGI sänks inte av att du har fått sjuklön eller sjukpenning.
Din årsinkomst och din SGI blir 360 000 kronor.
Hur mycket du får i ersättning beror på vilken ersättning du har ansökt om.
        Föräldraledig och går ner i arbetstid
    
    
I det här exemplet utgår vi från att
Du har en månadslön på 30 000 kronor före skatt.
Du får barn och är föräldraledig på heltid i 1 år och får föräldrapenning på 100 procent.
När barnet fyller 1 år börjar du jobba på 75 procent. Du tar inte ut någon föräldrapenning för resten av tiden.
Så här räknar vi ut din SGI:
Vi räknar ut din årsinkomst utifrån månadslön x 12. I det här exemplet har du 75 procent av 30 000 kronor. Det blir en månadslön på 22 500 kronor gånger 12 månader.
Din årsinkomst och din SGI blir 270 000 kronor.
Hur mycket du får i ersättning beror på vilken ersättning du har ansökt om.
        Föräldraledig och blir gravid igen
    
    
I det här exemplet utgår vi från att
Du har en månadslön på 30 000 kronor före skatt.
När barnet fyller 1 år börjar du jobba på 80 procent. Du är föräldraledig och tar ut föräldrapenning en dag i veckan (20 procent).
Du blir gravid igen under föräldraledigheten.
Under sista månaderna av graviditeten jobbar du halvtid.
Så här räknar vi ut din SGI:
För att skydda din tidigare SGI behöver du ta ut föräldrapenning för 2,5 dagar i veckan samtidigt som du jobbar halvtid.
Vi räknar ut din årsinkomst utifrån månadslön x 12. I det här exemplet har du 30 000 kronor gånger 12 månader.
Din årsinkomst och din SGI blir 360 000 kronor.
Hur mycket du får i ersättning beror på vilken ersättning du har ansökt om.
        Regelbunden inkomst och bisyssla
    
    
I det här exemplet utgår vi från att
du har en månadslön på 30 000 kronor före skatt
du får ett arvode som god man på 10 000 kronor för ett år.
Så här räknar vi ut din SGI:
Vi räknar din månadslön 30 000 kronor gånger 12 månader.
Vi räknar in ditt arvode på 10 000 kronor.
Din årsinkomst och din SGI blir då 370 000 kronor.
Hur mycket du får i ersättning beror på vilken ersättning du har ansökt om.
        Behovsanställd med varierande eller oregelbunden inkomst
    
    
I det här exemplet utgår vi från att
du har en behovsanställning
du har olika inkomst varje månad.
Så här räknar vi ut din SGI:
Vi räknar ut en genomsnittlig årsinkomst för dig.
Vi räknar ihop bruttolönen, det vill säga din lön före skatt, för de senaste 6 månaderna.
Vi tar summan gånger 2 för att räkna ut hur mycket du i genomsnitt beräknas tjäna på 12 månader, en genomsnittlig årsinkomst.
Exempel:
Du ansöker om ersättning 3 april
I mars tjänade du 21 000 kronor
I februari tjänade du 25 000 kronor
I januari tjänade du 20 000 kronor
I december tjänade du 17 000 kronor
I november tjänade du 27 000 kronor
I oktober tjänade du 32 000 kronor
Summan för 6 månader är 142 000 kronor
Summan för 6 månader gånger 2 blir 284 000 kronor.
Din genomsnittliga årsinkomst och din SGI blir i det här exemplet 284 000 kronor.
På samma sätt räknar vi ut din årsarbetstid, det vill säga vi lägger ihop den tid du jobbat per månad för det senaste halvåret. Vi tar summan gånger 2 och får ut din genomsnittliga årsarbetstid.
Hur mycket du får i ersättning beror på vilken ersättning du har ansökt om.
        Flera jobb på deltid med varierande eller oregelbunden inkomst
    
    
I det här exemplet utgår vi från att
du har 3 deltidstjänster
du har olika inkomst varje månad.
Så här räknar vi ut din SGI:
Vi räknar ihop lönen från dina olika arbetsgivare.
Vi räknar ut en genomsnittlig årsinkomst för dig: vi tar bruttolönen, det vill säga din lön före skatt, för de senaste 6 månaderna. Vi tar summan gånger 2 för att räkna ut hur mycket du i genomsnitt beräknas tjäna på 12 månader, en genomsnittlig årsinkomst.
Exempel:
Du ansöker om ersättning 10 juni
I maj tjänade du totalt 21 000 kronor
 (8 000 kronor hos arbetsgivare X; 8 000 kronor hos arbetsgivare Y och 5 000 kronor hos arbetsgivare Z)
I april tjänade du totalt 25 000 kronor
 (8 000 kronor hos arbetsgivare X; 13 000 kronor hos arbetsgivare Y och 4 000 kronor hos arbetsgivare Z)
I mars tjänade du totalt 20 000 kronor
 (5 000 kronor hos arbetsgivare X; 10 000 kronor hos arbetsgivare Y och 5 000 kronor hos arbetsgivare Z)
I februari tjänade du totalt 17 000 kronor
 (5 000 kronor hos arbetsgivare X; 2 000 kronor hos arbetsgivare Y och 10 000 kronor hos arbetsgivare Z)
I januari tjänade du totalt 27 000 kronor
 (8 000 kronor hos arbetsgivare X; 13 000 kronor hos arbetsgivare Y och 6 000 kronor hos arbetsgivare Z)
I december tjänade du totalt 32 000 kronor
 (8 000 kronor hos arbetsgivare X; 13 000 kronor hos arbetsgivare Y och 11 000 kronor hos arbetsgivare Z)
Summan för 6 månader är 142 000 kronor
Summan 142 000 gånger 2 blir 284 000 kronor.
Din genomsnittliga årsinkomst och din SGI blir i det här exemplet 284 000 kronor.
På samma sätt räknar vi ut din årsarbetstid, det vill säga vi lägger ihop den tid du jobbat per månad för det senaste halvåret. Vi tar summan gånger 2 och får ut din genomsnittliga årsarbetstid.
Hur mycket du får i ersättning beror på vilken ersättning du har ansökt om.
        Inkomst över maxbeloppet
    
    
I det här exemplet utgår vi från att
du har en månadslön på 55 000 kronor före skatt.
Så här räknar vi ut din SGI:
Vi räknar din månadslön 55 000 kronor gånger 12 månader.
Din årsinkomst blir då 660 000 kronor vilket är över maxbeloppet för SGI. Det innebär att din SGI blir samma som maxbeloppet, det vill säga 588 000 kronor för år 2025.
Hur mycket du får i ersättning beror på vilken ersättning du har ansökt om.
        Inkomst från anställning och egen firma
    
    
Här visar vi två exempel för dig som är kombinatör; ett exempel för om du tjänar under maxbeloppet och ett exempel där du tjänar över maxbeloppet.
I det här första exemplet utgår vi från att
du har en anställning med månadslön på 30 000 kronor före skatt
du har en enskild firma med inkomst på 10 000 kronor före skatt varje månad.
Så här räknar vi ut din SGI:
Vi räknar din månadslön 30 000 kronor gånger 12 månader. Din årsinkomst från anställningen är 360 000 kronor.
Vi räknar din månadsinkomst från firman 10 000 kronor gånger 12 månader. Din årsinkomst från firman är 120 000 kronor.
Din sammanlagda årsinkomst och din SGI blir då 480 000 kronor.
I det andra exemplet utgår vi från att
du har en anställning med månadslön på 30 000 kronor före skatt
du har en enskild firma med inkomst på 22 000 kronor före skatt varje månad.
Så här räknar vi ut din SGI:
Vi räknar din månadslön 30 000 kronor gånger 12 månader. Din årsinkomst från anställningen är 360 000 kronor.
Vi räknar din månadsinkomst från firman 22 000 kronor gånger 12 månader. Din årsinkomst från firman är 264 000 kronor.
Din sammanlagda årsinkomst blir då 624 000 kronor vilket är över maxbeloppet för SGI. Det innebär att din SGI blir samma som maxbeloppet, det vill säga 588 000 kronor för år 2025.
Har du både anställning och eget företag, där inkomsterna tillsammans är mer än maxbeloppet för SGI, så beräknar vi din SGI i första hand på lönen från din anställning. Därefter inkomst från ditt företag upp till maxbeloppet.
Hur mycket du får i ersättning beror på vilken ersättning du har ansökt om.
Hjälp oss att göra informationen om SGI bättre
Svara på enkäten och berätta vad du tycker om informationen; saknar du något, var nånting extra klurigt att förstå eller tycker du att informationen var bra?
Till enkäten
 Länk till annan webbplats, öppnas i nytt fönster.
Senast uppdaterad 
11 juli 2025