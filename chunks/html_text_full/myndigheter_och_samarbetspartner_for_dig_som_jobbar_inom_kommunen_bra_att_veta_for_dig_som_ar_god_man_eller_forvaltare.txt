Bra att veta för dig som är god man eller förvaltare - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Bra att veta för dig som är god man eller förvaltare
Här har vi samlat information som du kan behöva i din roll som god man eller förvaltare för någon som har ett ärende hos oss. Vi använder samlingsbegreppet ställföreträdare, men all information gäller oavsett om du är god man eller förvaltare.
Mina sidor för ställföreträdare
Som ställföreträdare har du tillgång till våra digitala tjänster. Välj ställföreträdare i rullistan på inloggningssidan, fyll i ditt personnummer och identifiera dig med bank-id. Härifrån kan du utföra ärenden som gäller en eller flera huvudmän.
            
                Logga in
            
            
 Till e-tjänsten
Ansök i e‑tjänst eller med blankett
Som ställföreträdare kan du ansöka om ersättning för din huvudman. Du kan ansöka om vissa ersättningar i våra e‑tjänster. I ansökan fyller du i din huvudmans namn och personnummer och när du skickat in ansökan får du en kvittens som du kan spara ner eller skriva ut. Du har dock inte möjlighet att följa ärendet via din huvudmans Mina sidor.
För andra ersättningar behöver du ansöka med blankett. På Mina sidor för ställföreträdare har vi samlat blanketter som kan vara relevanta för dig. Fyll i blanketten på datorn, skriv ut, signera och skicka den till oss. Säkerställ också att du får med alla eventuella bilagor som vi kan behöva.
Om du inte kan logga in, så hittar du alla blanketter på sidan E-tjänster, blanketter och beräkningsverktyg.
E-tjänster, blanketter och beräkningsverktyg
När du signerar en ansökan intygar du att alla uppgifter som du har lämnat är riktiga och fullständiga.
Anmäl ändringar till oss
Som ställföreträdare omfattas du av samma ansvar som din huvudman när det gäller att anmäla ändringar som kan påverka rätten till ersättning eller dess storlek. Om du får kännedom om att något ändras är det viktigt att du meddelar oss. Det måste du göra så snart som möjligt, men senast 14 dagar efter det förändrats. Enklast är att du gör det via Mina sidor. Om vi betalar ut för hög ersättning riskerar din huvudman att få betala tillbaka pengar i efterhand.
Om något ändras – meddela oss
Särskild ordning när det gäller merkostnadsersättning
Om din huvudman får merkostnadsersättning kan du inte anmäla detta via e-tjänsten. Om hens merkostnader minskat eller upphört kan du ringa oss och meddela det. Du ringer på 0771‑524 524.
Om merkostnaderna ökat måste du skicka in en ny ansökan. Om du vill kan du ringa oss innan så kan vi gå igenom om förändringen kan leda till att din huvudman får högre ersättning. Då ringer du på samma nummer som ovan.
        Om din huvudman har aktivitetsersättning eller sjukersättning
    
    
Om din huvudman har aktivitetsersättning behöver du hålla reda på när ersättningen upphör, eftersom den alltid är tidsbegränsad. Om du ska ansöka om ersättning för en ny period behöver vi få ansökan minst fyra månader i förväg för att inte pengarna ska bli försenade.
När din huvudman fyller 30 år kan hen inte längre få aktivitetsersättning. Om hen har en sjukdom eller funktionsnedsättning som gör att hen aldrig kommer att kunna arbeta heltid, så kan hen ha rätt till sjukersättning. Vi behöver få ansökan minst fem månader i förväg för att hinna fatta beslut innan aktivitetsersättningen upphör.
Aktivitetsersättning och sjukersättning
Den som får aktivitetsersättning eller sjukersättning kan ha rätt till bostadstillägg. Det behöver du i så fall ansöka om separat. Använd gärna vår e-tjänst Beräkna bostadstillägg, för att få ett preliminärt besked.
Bostadstillägg för personer med aktivitetsersättning eller sjukersättning
            
                Beräkna bostadstillägg
            
            
 Till e-tjänsten
        Om din huvudman har handikappersättning eller merkostnadsersättning
    
    
Om din huvudman har handikappersättning behöver du känna till att det i början av 2019 infördes ändringar som kan påverka din huvudmans ersättning. Mer information om ändringarna hittar du på sidan om handikappersättning.
Handikappersättning
Arvodet för ställföreträdare kan räknas som en merkostnad både i handikappersättningen och i merkostnadsersättningen om det är din huvudman som själv betalar arvodet. Om det är någon annan som står för kostnaden, exempelvis kommunen, räknas arvodet inte som en merkostnad. Vi kan godta arvodet som kostnad först när det finns ett beslut om arvode. Ett arvodesbeslut kan godtas först när det ska betalas även om arvodet avser utfört uppdrag året innan arvodet fastställs.
För att beviljas merkostnadsersättning behöver din huvudman ha kostnader som överstiger en viss summa per år. Du hittar mer utförlig information om vad som räknas som merkostnader på sidan om merkostnadsersättning.
Merkostnadsersättning för vuxna
        Om din huvudman har assistansersättning
    
    
Om din huvudman har personlig assistans kan det ingå i ditt uppdrag att skriva under räkningen varje månad innan den skickas till oss. När du skriver under räkningen innebär det att du på heder och samvete intygar att antalet timmar på räkningen stämmer med de timmar som din huvudman har fått assistans.
Vi vet att det kan vara svårt att som ställföreträdare kontrollera att assistans har utförts i den omfattning det är tänkt men vi förutsätter att du i kontakt med eller besök hos din huvudman kan bilda dig en uppfattning.
Till räkningen kan du därför bifoga en bilaga med en kortfattad beskrivning. Då får vi ett underlag för att bedöma om assistans har utförts och underskriften kan uppfylla kravet på heder och samvete, förutsatt att du kan stå för det som står.
Exempel på kortfattad beskrivning
”Jag har besökt min huvudman vid x tillfällen under perioden xx och då har personlig assistans utförts/assistenter varit på plats. Jag har inte fått någon signal, vare sig från huvudmannen eller någon annan, på att assistansen inte utförts och det finns inget som tyder på felaktigheter eller brister gällande assistansen. Utifrån det jag sett och kan kontrollera inom ramen för mitt ställföreträdarskap bedömer jag att assistansen har utförts.”
Om din huvudman anställer sina egna assistenter
Om din huvudman anställer sina egna assistenter behöver vi en fastställd identitet på varje assistent för att kunna betala ut assistansersättning för den tid som assistenten jobbat. Om assistenten saknar svenskt personnummer behöver vi därför en bestyrkt kopia på assistentens hemlandspass, nationella identitetskort eller liknande identitetshandling.
Information för dig som anställer assistenter själv
Årsredovisning till Överförmyndarnämnden
När vi gör en utbetalning av skattepliktiga ersättningar redovisar vi utbetalningen och avdragen skatt till Skatteverket. Du kan beställa en sammanställning över dessa utbetalningar när du ska lämna din årsredovisning till Överförmyndarnämnden. Du gör det enklast genom en e-tjänst du når via Mina sidor. Den tjänsten är tillgänglig från början av januari till och med den 31 mars varje år.
Behöver du uppgift om utbetalningar under annan tid är du välkommen att ringa oss på 0771 – 524 524.
Information om vilka ersättningar som är skattepliktiga och skattefria hittar du på sidan Om skatt.
Om skatt
Vi behöver en kopia på ditt förordnande
Du som är ny ställföreträdare för en person med ärende hos oss behöver skicka in en kopia på ditt förordnande. Då får du din huvudmans post från oss skickad till dig och du kan logga in på Mina sidor som ställföreträdare för huvudmannen. Om du har flera huvudmän behöver vi en kopia på varje förordnande. Skicka kopian till:
Försäkringskassans inläsningscentral
839 88 Östersund
Om du upptäcker oegentligheter
Om du i din roll ser något som inte verkar stämma, exempelvis om du misstänker att en person eller ett företag får ersättning som personen eller företaget inte har rätt till kan du anmäla det till oss så utreder vi.
Tipsa om felaktiga utbetalningar eller bidragsbrott
Frågor och svar
Jag kan inte logga in som ställföreträdare på Mina sidor. Vad beror det på?
Det kan bero på att vi inte har ett förordnande registrerat för dig. Då behöver du skicka en kopia på ditt förordnande till oss.
Om du är 
ställföreträdare
 för flera personer behöver vi kopia på varje förordnande.
Varför kan jag inte ansöka om alla ersättningar på Mina sidor?
Än så länge finns bara de vanligaste ersättningarna tillgängliga för ställföreträdare på Mina sidor. Vi utvecklar fler e-tjänster för att underlätta för dig som ställföreträdare.
Kan jag följa min huvudmans ärende på Mina sidor?
Nej, det är inte möjligt i dagsläget på grund av nuvarande lagstiftning.
Hur beställer jag underlag inför min redovisning till Överförmyndarnämnden?
Under perioden början av januari till sista mars beställer du underlag till årsredovisningen genom att logga in på Mina sidor som ställföreträdare. Fyll i personnumret för en eller flera huvudmän och klicka på beställ så kommer underlaget med posten till dig. Vi behöver ha en kopia på ditt förordnande registrerat hos oss sedan tidigare för att du ska få tillgång till underlaget.
Behöver du underlag utanför denna period kan du ringa oss och be om ”summerade verkställda betalningar”. Du når oss på telefonnummer 0771‑524 524.
        Relaterade länkar
    
Aktuellt
Nyheter för ställföreträdare
Fördjupad information
Bostadstillägg
Om skatt
        De vanligaste ersättningarna
    
        Film om  assistansersättning, merkostnadsersättning,  sjuk- och aktivitetsersättning samt bostadstillägg.
        
    
Senast uppdaterad 
17 juni 2025