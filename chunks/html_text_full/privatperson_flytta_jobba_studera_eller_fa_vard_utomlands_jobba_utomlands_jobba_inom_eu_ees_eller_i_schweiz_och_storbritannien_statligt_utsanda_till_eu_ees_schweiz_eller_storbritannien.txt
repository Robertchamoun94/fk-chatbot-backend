Statligt utsända till EU/EES, Schweiz eller Storbritannien - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Statligt utsända till EU/EES, Schweiz eller Storbritannien
För att främja den fria rörligheten samordnar EU-länderna sina socialförsäkrings­system så att den som jobbar i ett annat medlemsland kan behålla sin trygghet. Men en person kan bara omfattas av ett lands socialförsäkringslagstiftning – antingen hemlandets eller arbetslandets. Som statligt utsänd fortsätter du som regel att omfattas av den svenska lagstiftningen.
Här får du en överblick över regelverket och praktisk vägledning. Det är framförallt tre intyg som du bör känna till: intyg A1, intyg S1 och EU-kortet. Intygen grundar sig på EU:s förordning 883/2004.
Grunderna i svensk socialförsäkring
För att omfattas av svensk socialförsäkringslagstiftning ska man jobba eller bo i Sverige. Då är man i regel försäkrad i Sverige och kan ha rätt till arbetsbaserade ersättningar såsom sjukpenning och vård av barn (vab), eller bosättningsbaserade ersättningar såsom barnbidrag.
Den som alltid bott och jobbat i Sverige är naturligt försäkrad här. Men den som vistas eller jobbar utomlands har en annorlunda situation, och Försäkringskassan behöver utreda i vilket land hen ska vara försäkrad. Var man är försäkrad ligger till grund för våra beslut om rätten till ersättningar och intyg.
EU-förordningen som vi har att följa för utlandsboende har en undantagsregel för dig som är statligt utsänd. Det innebär att du som regel fortsätter att vara försäkrad i Sverige. Men det här undantaget gäller inte dina medföljande, alltså partner och eventuella barn.
        Det här ingår i begreppet statligt utsänd
    
    
Med begreppet ”statligt utsänd” avses i det här materialet en offentligt anställd person som jobbar i ett annat EU/EES-land i enlighet med artikel 11.3.b i EU-förordning 883/2004. Begreppet avser i det här fallet inte en utsändning enligt bestämmelserna i artikel 12 i EU-förordning 883/2004.
Kan jag ha rätt till ersättningar under min utlandstjänstgöring?
Ja, eftersom du fortfarande är försäkrad i Sverige har du samma rätt som när du bodde hemma.
Visa värdlandet var du betalar sociala avgifter – A1‑intyg
Det första du behöver göra när du ska flytta är att anmäla flytt samt ansöka om ett A1‑intyg. Intyget bekräftar att din arbetsgivare betalar sociala avgifter för dig i Sverige och att du därmed omfattas av svensk socialförsäkringslagstiftning.
Så här gör du för att ansöka om A1-intyg och anmäla flytt
Du ansöker om intyget hos Försäkringskassan och din arbetsgivare ska samtidigt bekräfta ditt utlandsuppdrag. Försäkringskassan meddelar sedan sin motsvarighet i värdlandet. Därefter får du intyget som du bör ha med dig under tjänstgörings­perioden. I länken nedan ser du hur du ska göra för att ansöka om A1‑intyg samt anmäla din flytt.
Arbeta inom EU/EES eller i Schweiz och Storbritannien
Allmän rätt till vård i EU – ha med ditt EU-kort
EU-invånare som reser inom EU har rätt till så kallad 
nödvändig vård vid tillfällig vistelse
.
Vad menas med nödvändig vård?
 Det är vård som inte kan anstå tills du kommer hem igen. Tanken är att du inte ska behöva avbryta din vistelse på grund av ditt vårdbehov. Det gäller inte bara ett oförutsett vårdbehov utan innefattar också behandling för kroniska sjukdomar samt mödravård.
Vad menas med tillfällig vistelse?
 Det kan vara både kortvarig vistelse (till exempel semester) och långvarig vistelse (flera år i vissa fall).
När du går till läkare kommer hen att bedöma ditt vårdbehov i förhållande till vistelsens längd. Sedan avgör läkaren om du kan få behandling eller ej. Genom att visa upp ditt EU-kort betalar du bara en patientavgift medan själva vårdkostnaden regleras mellan Försäkringskassan och vår motsvarighet i värdlandet. EU-kortet gäller bara hos vårdmottagningar som är anslutna till det allmänna sjukvårdssystem i landet. (Även privata vårdgivare kan vara anslutna.) Fråga gärna innan du tar emot vård för att vara säker.
EU-kort och vård utomlands
Du kan även bli inskriven i värdlandets sjukvårdssystem – intyg S1
Du har också möjlighet att bli inskriven i värdlandets sjukvårdssystem. Då får du tillgång till all vård på samma villkor som landets egna invånare. För det krävs ett intyg S1 som även måste godkännas av värdlandet. Med intyget betalar du bara en patientavgift medan själva vårdkostnaden regleras mellan Försäkringskassan och vår motsvarighet i värdlandet. Intyg S1 gäller bara i det land du bor och arbetar.
Reser du till ett annat EU-land på exempelvis semester ska du använda ditt EU-kort om du behöver vård. För vård i Norden behövs varken intyg S1 eller EU-kort.
Vad krävs för att få ett intyg S1 för mig som statligt utsänd?
Innan Försäkringskassan beslutar om din rätt till intyget måste vi bedöma var du anses bosatt enligt EU-förordning 883/2004. Det gör vi i enlighet med förordningens angivna kriterier, som du hittar i faktarutan längst ned. Anser vi att du bor i värdlandet beviljas intyget.
Så här gör du för att ansöka om intyg S1
Du ansöker i Försäkringskassans e-tjänst ansök om intyg om rätt till vård. Om du får intyget ska
du visa det för Försäkringskassans motsvarighet i värdlandet, som måste godkänna det innan du kan skrivas in i deras sjukvårdssystem. Vissa länder utfärdar ett fysiskt dokument till dig som du visar upp hos läkaren.
Du kan ansöka om intyg S1 samtidigt som du ansöker om intyg A1.
            
                Ansök om intyg om rätt till vård
            
            
 Till e-tjänsten
Om du inte kan använda e-tjänsten kan du istället ansöka via denna blankett:
5435 Ansökan om intyg om rätt till vård
 Pdf, 956 kB, öppnas i nytt fönster.
Vad händer om jag inte har ett intyg S1 eller EU-kort?
Enligt EU:s regelverk ska du alltid ha rätt till nödvändig vård i värdlandet enligt de villkor som beskrivits tidigare. Det gäller även utan intyg S1 eller EU-kort. Men utan intyg måste du betala vården själv. Du kan då ansöka om ersättning för dina utlägg hos Försäkringskassan i efterhand.
            
                Vård utomlands
            
            
 Till e-tjänsten
Om jag har ett intyg S1 – får jag vård i Sverige också?
Ja, som folkbokförd i Sverige har du fortsatt rätt till svensk sjukvård på samma sätt som innan du flyttade utomlands. Den som eventuellt skulle lämna svensk folkbokföring under utlandsvistelsen får automatiskt ett intyg från Försäkringskassan om rätt till sjukvård i Sverige.
Behöver jag ett intyg S1 om jag har en URA/UVA‑försäkring?
Din arbetsgivare kan teckna en URA- eller UVA-försäkring för dig hos Kammarkollegiet. Försäkringen täcker vissa vårdkostnader. Men i första hand ska du ansöka om ett intyg S1, eftersom Kammarkollegiets försäkring endast är ett komplement. Den faller bara ut om du inte har ett intyg S1 eller inte får sjukvårdskostnader ersatta av Försäkringskassan.
För mer information fråga din arbetsgivare eller Kammarkollegiet.
Dina medföljande ska meddela flytt
Det är viktigt att meddela flytt för såväl partner som eventuella barn så att vi kan utreda vilket lands socialförsäkringslagstiftning de ska omfattas av. Skulle din partner börja jobba under tiden ni bor i värdlandet ska hen meddela Försäkringskassan, så gör vi en ny bedömning utifrån den nya situationen. Då kommer din partner troligtvis att omfattas av värdlandets socialförsäkringslagstiftning och sjukvårdssystem.
            
                Lämna uppgifter vid arbete, studier eller flytt utomlands
            
            
 Till e-tjänsten
Om du inte kan använda e-tjänsten kan du istället ansöka via denna blankett:
5459 Flytt till eller arbete i ett annat land
 Pdf, 903 kB, öppnas i nytt fönster.
Vad krävs för att medföljande ska få intyg S1?
När dina medföljande anmäler flytt kan de samtidigt ansöka om ett intyg S1. Försäkringskassan bedömer deras rätt till intyget utifrån EU-förordningens kriterier, se exempel i faktarutan. Om din partner jobbar i värdlandet kan vi inte pröva hens rätt till ett S1-intyg, då hen som regel ska tillhöra värdlandets socialförsäkring och sjukvårdssystem.
Vad gäller för mig som utsänd till Storbritannien?
Du kan ansöka om ett intyg A1, ett intyg S1 och ett EU-kort precis på samma sätt som utsända till ett EU-land. (Du omfattas inte av EU-förordningen utan ett handels- och samarbetsavtal mellan EU och Storbritannien.)
Vad händer med barnbidraget vid utsändning?
När du meddelat oss att du ska flytta till ett annat EU/EES-land, Schweiz eller Storbritannien och du har barn, så utreder vi din rätt till svenskt barnbidrag. Vilket land som ska betala ut barnbidrag eller andra familjeförmåner beror på om medföljande familjemedlemmar jobbar, var de anses bosatta, och om pension betalas ut från något land. Försäkringskassan samordnar svenska familjeförmåner med värdlandets familjeförmåner enligt EU-förordning 883/2004. Det gör vi genom att kontakta den behöriga myndigheten i värdlandet. Du kan inte själv välja vilket land du vill få familjeförmåner från.
Barnbidraget betalas i första hand ut av Sverige om den andra föräldern är medföljande och inte jobbar. Finns det två arbetsländer, Sverige och värdlandet, är det landet där barnen bor som i första hand ska betala ut barnbidrag. Om barnbidraget är högre i det andra landet kan familjen få mellanskillnaden upp till det högre beloppet.
Under tiden Försäkringskassan utreder vilket land som ska betala ut barnbidraget kan vi ibland stoppa utbetalningarna tillfälligt, vilket du i så fall får ett tillfälligt beslut om. När vi utrett klart får du och det andra landet ett slutligt beslut. Då kan du behöva kontakta behörig myndighet i värdlandet och ta reda på hur du ska göra för att ta del av deras barnbidrag eller en eventuell mellanskillnad. I vissa länder finns det krav på att du behöver ansöka för att få del av barnbidrag och andra familjeförmåner.
Exempel på två olika situationer
Du bor och jobbar i värdlandet i tre år och familjen är medföljande. Den andra föräldern jobbar inte och Försäkringskassan bedömer dina familjemedlemmar som bosatta i värdlandet. Du får barnbidrag från Sverige i första hand. Om värdlandets barnbidrag är högre kan de betala ut mellanskillnaden. 
Efter en tid börjar den andra föräldern jobba i värdlandet. Eftersom det finns två arbetsländer och barnen anses bosatta i värdlandet är det värdlandet som betalar ut barnbidrag i första hand. Om barnbidraget är högre i Sverige kan ni få mellanskillnaden utbetald från Sverige.
Svenska familjeförmåner
Vad som räknas som familjeförmåner skiljer sig åt mellan medlemsländerna. Det här räknas som familjeförmåner i Sverige:
barnbidrag, förlängt barnbidrag och flerbarnstillägg
bostadsbidrag (det särskilda bidraget för barn som bor hemma, det särskilda bidraget för barn som bor växelvis och umgängesbidraget)
föräldrapenning
efterlevandestöd
studiehjälp.
På vår särskilda sida EU-familjeförmåner finns mer information om de olika förmånerna till föräldrar och EU-familjeförmåner. Där kan du bland annat hitta svar på vanliga frågor och få veta mer om vad som gäller när familjemedlemmar bor eller arbetar i olika medlemsländer, eller flyttar mellan länderna.
EU-familjeförmåner
Kontakta CSN om du vill ansöka om eller har frågor om studiehjälp.
Läs mer på csn.se
 Länk till annan webbplats, öppnas i nytt fönster.
 
Här kan du jämföra familjeförmåner mellan EU-länder:
Comparative tables (missoc.org)
 Länk till annan webbplats, öppnas i nytt fönster.
Exempel på kriterier vid bosättningsbedömningen
var den sökande personen har sin huvudsakliga dygnsvila (sover mest), om den är sammanhängande
personens boende i värdlandet jämfört med boendet i Sverige, detta för att få en bild av var man bor huvuddelen av tiden
om personens familj flyttar med eller stannar kvar i Sverige. Om ni bor i olika länder kanske ni pendlar regelbundet och då måste Försäkringskassan ta ställning till ert huvudsakliga bosättningsland.
var personens partner är försäkrad
var personen, om det är ett barn, går i förskola eller skola
var personens eventuella barn, eller barn till hens partner går i förskola/skola
när det gäller studerande, deras inkomstkälla
personens arbetsförhållanden
om personen anses bosatt i det andra landet ur ett skattehänseende.
Senast uppdaterad 
5 juni 2025