Bostadsbidrag till barnfamiljer - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Bostadsbidrag till barnfamiljer
Teckenspråk
 
& 
                        Bostadsbidrag till barnfamiljer
                    
18 minuter
Den här filmen vänder sig till dig som vill få information om bostadsbidrag till barnfamiljer.
 
Du som har barn som bor hos dig kan ha rätt till bostadsbidrag. Hur stort bidrag du kan få beror bland annat på dina inkomster och kostnader. Du kan få bostadsbidrag om du hyr eller äger din bostad och även om du hyr i andra hand.
Vem kan få bostadsbidrag?
Ta reda på om du kan ha rätt till bostadsbidrag och hur mycket genom att använda tjänsten Räkna på bostadsbidrag.
            
                Räkna på bostadsbidrag
            
            
 Till e-tjänsten
Du kan få bostadsbidrag till och med den månad ditt barn fyller 18 år, eller har avslutat sina studier på gymnasiet. Ditt barn måste bo hos dig för att du ska ha rätt till bostadsbidrag.
Så funkar bostadsbidraget
Ett beslut om bostadsbidrag gäller i högst 12 månader. Sedan måste du ansöka igen.
Försäkringskassan beräknar ditt bostadsbidrag utifrån de uppgifter om inkomst, boende och familjesituation som du har lämnat i din ansökan. Året efter att du fått bidrag kontrollerar vi med Skatteverket om uppgifterna stämde. Om du hade högre inkomster än du skrev i ansökan blir du skyldig att betala tillbaka pengar. Om du däremot hade en lägre inkomst kan du få en tilläggsutbetalning.
Kom ihåg att anmäla förändringar så snart som möjligt
För att du ska få rätt bidrag är det viktigt att du så snart som möjligt anmäler förändringar. Framför allt för att minska risken för att du ska bli skyldig att betala tillbaka pengar. Men också för att du inte ska behöva vänta på pengarna till nästa år om du har rätt till ett högre bidrag.
Förändringar som kan påverka bostadsbidraget:
Dina inkomster ändras och du tjänar mer eller mindre än vad du har uppgett.
Du flyttar eller om någon flyttar in eller flyttar ut.
Ett barn börjar bo hos dig en större eller en mindre del av tiden.
Ett barn som har fyllt 18 år och bor hos dig, men som inte längre får studiebidrag eller barnbidrag.
Dina boendekostnader ändras.
Anmäl förändringar – för dig som är ensamstående
Du som är ensamstående kan använda e-tjänsten för att anmäla förändringar:
            
                Anmäl ändrade uppgifter – för dig med bostadsbidrag
            
            
 Till e-tjänsten
Anmäl förändringar – för dig som är gift eller sambo
Om du är gift eller sambo eller inte kan använda e-tjänsten ska du anmäla förändringar på en blankett:
5098 Anmäl ändrade uppgifter – för dig med bostadsbidrag
 Pdf, 1 MB.
        Om barnet inte bor hos dig på heltid
    
    
Du kan ha rätt till bostadsbidrag om ditt barn bor hos dig i minst 30 dagar per år. Men bidraget blir lägre när barnet bor hos dig på deltid.
Om ditt barn bor hos dig mindre än ungefär halva tiden finns en extra regel. Du måste ha minst två rum och kök och bostadsytan måste vara minst 40 kvadratmeter.
Så ansöker du om bostadsbidrag
1. Förbered digitala dokument om din bostad
Du behöver bifoga kopior av dokument som visar dina boendekostnader. Du kan ladda upp dem på Mina sidor direkt när du ansöker, eller inom sju dagar efter att du skickat in ansökan. Om du dröjer längre kommer det också att ta längre tid innan du kan få besked om du får bostadsbidrag.
Om du inte redan har dokumenten som filer på din dator eller telefon kan du ta foton på dem med din telefon eller skanna in dem.
        Om du inte kan ladda upp dokument
    
    
Skicka in kopior av dokumenten med vanlig post till:
Försäkringskassans inläsningscentral
839 88 Östersund
Märk alla kopior med ”Bostadsbidrag” och ditt personnummer.
Vi kan hantera ditt ärende snabbare om du skickar in kopiorna tillsammans med försättsblad för bilagor.
5167 Försättsblad för bilagor till Försäkringskassan
 Pdf, 697 kB.
Dokument du behöver bifoga om:
        Du bor i hyresrätt med förstahandskontrakt
    
    
Bifoga din senaste hyresspecifikation.
Första gången du ansöker om bostadsbidrag för bostaden behöver du också bifoga en kopia av hyreskontraktet.
        Du hyr i andra hand
    
    
Bifoga:
en kopia av ett kontrakt mellan dig och den du hyr bostaden av
ett godkännande från hyresvärden, bostadsbolaget, bostadsrättsföreningen eller hyresnämnden om att du är godkänd som hyresgäst och för vilken period.
        Du bor i bostadsrätt
    
    
Bifoga din senaste avgiftsspecifikation. Om du har lån på bostaden och betalar mer än 3 procent i ränta på lånet behöver du också bifoga:
din senaste låneavi med aktuell skuld och räntesats
dokument som visar att bostadsrätten är säkerhet för lånet.
Första gången du ansöker om bostadsbidrag för bostaden behöver du dessutom bifoga ett upplåtelse- eller överlåtelseavtal. I avtalet finns ofta uppgift om vad som ingår i avgiften, bostadsyta och antal rum. Finns inte det behöver du bifoga något annat som visar det, till exempel objektsbeskrivningen från mäklaren eller ett intyg från föreningen.
        Du bor i eget hus
    
    
Om du har lån på bostaden och betalar mer än 3 procent i ränta på lånet behöver du bifoga:
din senaste låneavi med aktuell skuld och räntesats
dokument som visar att huset är säkerhet för lånet.
Om du inte har friköpt tomt behöver du bifoga dokument som visar vad du betalar för tomträtten.
2. Ta fram uppgifter om din inkomst
Du kan logga in på Skatteverket för att se vad du har för inkomst av tjänst. Tänk på att det som räknas är inkomsten före skatt.
        Inkomster som räknas med för bostadsbidrag
    
    
Inkomst av tjänst – till exempel lön, a-kassa, föräldrapenning, sjukpenning, sjukersättning och aktivitetsstöd.
Inkomst från eget företag.
Skattefria inkomster – studiebidrag eller studiestartsstöd från CSN, etableringsersättning eller stipendier.
Inkomst av kapital – ränta på pengar på banken, aktieutdelning, vinst vid försäljning av aktier eller en bostad, samt inkomster från uthyrning av en bostad.
Tillgångar vars värde överstiger 100 000 kronor – till exempel fastigheter, värdepapper eller pengar.
3. Ansök
Om du är ensamstående eller sammanboende
Du som är ensamstående eller sammanboende kan ansöka via vår e-tjänst Ansök om bostadsbidrag. Om ni är två som bor tillsammans ska ni ansöka gemensamt.
            
                Ansök om bostadsbidrag
            
            
 Till e-tjänsten
När du ansökt kan du följa ditt ärende genom att logga in på Mina sidor. Där kan du se utbetalningar i förväg och anmäla förändringar som kan påverka bostadsbidraget. Kom ihåg att aktivera aviseringar så får du veta när något händer i ditt ärende. Logga in på 
Mina sidor
, klicka på 
Mina uppgifter
 och välj att få aviseringar via mejl eller sms.
Om du inte kan ansöka via e-tjänsten eller har skyddade personuppgifter
Om du inte kan använda e-tjänsten, ansök på blankett:
5096 Ansök om bostadsbidrag
 Pdf, 916 kB.
Du som har skyddade personuppgifter ska alltid ansöka via blanketten.
        Instruktion om hur man ansöker gemensamt
    
    
& 
                        Så ansöker du om bostadsbidrag tillsammans med en annan person
                    
2 minuter
Filmen visar hur du fyller i en ansökan om bostadsbidrag tillsammans med en annan person. 
Utbetalning
Information om när bostadsbidraget betalas ut:
Utbetalningsdatum och handläggningstider
Hjälp oss göra vår webbplats bättre
Svara på enkäten och berätta vad du tycker om webbplatsen.
Till enkäten
 Länk till annan webbplats, öppnas i nytt fönster.
Frågor och svar
Jag och min partner ansökte om bostadsbidrag gemensamt. Går det att ändra vem av oss som får bidraget utbetalt till sig?
Javisst, använd blankett 5098 Anmäl ändrade uppgifter—för dig med bostadsbidrag.
5098 Anmäl ändrade uppgifter—för dig med bostadsbidrag
 Pdf, 1 MB.
Barnets andra förälder bor och arbetar utomlands. Har det någon betydelse för mitt bostadsbidrag?
Ja, om det är ett EU‑land kan det kan ha betydelse för bostadsbidraget. Ring oss på 
010‑115 10 20
 för att få reda på vad som gäller i ditt fall.
När föräldrarna till ett barn bor eller arbetar i två olika EU-länder gäller speciella regler. Syftet med reglerna är att man inte ska gå miste om bidrag, men inte heller få dubbla bidrag.
EU-familjeförmåner
Kan jag ansöka om bostadsbidrag för tidigare månader?
Nej, du kan bara få bostadsbidrag från och med månaden när du ansöker om bidraget.
Påverkar en hyreshöjning mitt bostadsbidrag?
Om du får högre hyra påverkas inte bostadsbidraget om du redan ligger över gränsen för vad som räknas som högsta godtagbara hyreskostnad. I så fall behöver du inte skicka in några ändringar.
Gränserna är följande:
familjer med 1 barn med boendekostnad över 5 300 kronor per månad
familjer med 2 barn och boendekostnad över 5 900 kronor per månad
familjer med 3 eller fler barn och boendekostnad över 6 600 kronor per månad.
Observera att om någon i hushållet har en funktionsnedsättning kan ni ha rätt till en högre gräns för era hyreskostnader.
Måste jag vara folkbokförd i den bostad som jag ansöker om bidrag för?
Ja, normalt måste man vara folkbokförd i den bostad som man får bidrag för. Men det finns två undantag:
Om du har skyddad folkbokföring.
Om du bor tillfälligt i en annan bostad och ska flytta tillbaka till den bostad där du är folkbokförd inom ett år. Det kan till exempel vara om du studerar en termin eller är säsongsanställd på en annan ort.
Det är Skatteverket som beslutar om både skyddade personuppgifter och folkbokföring.
Hur mycket kan en familj som mest få i bostadsbidrag?
Det högsta belopp som går att få är
3 400 kronor om familjen har 1 barn
4 200 kronor om familjen har 2 barn
5 200 kronor om familjen har 3 eller fler barn.
Men hur mycket just du kan få beror på din inkomst, hur mycket dina barn bor hos dig, hur stor din bostad är och vad du betalar för din bostad.
Ta reda på om du kan ha rätt till bostadsbidrag och hur mycket genom att använda tjänsten räkna på bostadsbidrag.
Min hyra höjdes i efterskott (retroaktivt). Kan jag få höjt bostadsbidrag i efterskott då?
Ja, om du anmäler hyreshöjningen inom 31 dagar efter att du fått besked om den.
Kan jag få bostadsbidrag om jag är inneboende?
Ja, om du har barn som bor hos dig ungefär halva tiden eller mer. Men bidraget blir lägre än om du har en egen bostad.
Ring kundcenter på 
0771‑524 524
 för att få reda på vad som gäller för dig.
Jag glömde att anmäla höjd inkomst, kan jag betala tillbaka bidrag i förskott?
Ja, det går bra. Betala det du tror att du har fått för mycket till Försäkringskassans bankgironummer 738 8036. Ange ”Förtida återbetalning BoB”, personnummer och vilket år det gäller. Använd gärna Kassakollen för att beräkna hur mycket du ska betala.
Kan mitt bostadsbidrag påverkas om någon flyttar in hos mig?
Ja. Ditt bostadsbidrag kan påverkas av att någon eller några personer flyttar in hos dig.
Det är viktigt att du meddelar oss på Försäkringskassan om du får inneboende. Annars riskerar du att behöva betala tillbaka ditt bostadsbidrag. Du kan anmäla förändringar digitalt på Mina sidor.
        Relaterade länkar
    
Om du väntar på beslut:
Utbetalningsdatum och handläggningstider
Om du inte har barn
Bostadsbidrag till unga (under 29 år)
Vad gäller vid arbete eller boende i ett annat EU/EES‑land eller Schweiz?
EU-familjeförmåner
Aktuellt
Tillfälligt tilläggsbidrag till barnfamiljer med bostadsbidrag
Har du fått ett brev om att betala tillbaka bostadsbidrag?
Betala tillbaka bostadsbidrag
Tips från Försäkringskassan
        Tillskott i familjen?
    
Vi ger dig och din partner personliga checklistor, smarta tips och påminnelser.
        Vänta barn-guiden
        
    
        Har du frågor om föräldra­försäkringen?
    
Få svar på vår Facebooksida.
        Ställ din fråga
        
    
Senast uppdaterad 
5 augusti 2024