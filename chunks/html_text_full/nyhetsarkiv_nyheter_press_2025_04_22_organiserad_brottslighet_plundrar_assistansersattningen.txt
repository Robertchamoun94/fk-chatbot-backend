Organiserad brottslighet plundrar assistansersättningen - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
Organiserad brottslighet plundrar assistansersättningen
22 april 2025
Kriminella missbrukar välfärden genom assistansersättningen. Fyra av tio brukare beräknas ha kommit i kontakt med personliga assistenter som har koppling till eller är aktiva inom organiserad brottslighet.
Det visar en ny rapport från den myndighetsgemensamma satsningen mot organiserad brottslighet. Rapporten baseras på ett stort antal korskörningar av myndighetsdata. Analysen visar att gängkriminella och deras familjer i stor utsträckning verkar inom assistansbranschen, både som företrädare och som personliga assistenter samtidigt som de är brottsaktiva.
Data från flera myndigheter
Myndigheternas gemensamma underrättelsecentrum har undersökt utbetalningar av Försäkringskassans ersättningar till de runt 62 000 personer som är aktiva eller bedöms ha samröre med kriminella nätverk, så kallade kopplade individer.
Analysen visar bland annat följande:
De två grupperna, aktiva och kopplade, samt deras nära familjer visar tecken på ett mer utbrett missbruk av socialförsäkringen i jämförelse med en normalpopulation.
De har över 300 miljoner kronor i skulder till Försäkringskassan.
Under perioden 2022–2023 arbetade aktiva och kopplade som personliga assistenter på samtliga av de 62 största assistansbolagen.
Av de studerade 699 privata assistansbolagen bedöms 83 bolag ha särskilt nära koppling till den organiserade brottsligheten. Hela 89 procent av alla brukare med bolag som anordnare finns på de bolag där aktiva eller kopplade personliga assistenter arbetar.
Vit fasad
Tidigare utredningar av assistansföretag med koppling till organiserad brottslighet visar att dessa bolag många gånger uppvisar en vit fasad med korrekt redovisning och god ekonomi, men har i olika utsträckning kriminell verksamhet. Bolagen med koppling till organiserad brottslighet har många brukare som är nära familj till aktiva kriminella, eller med koppling till dem, och nästan alla hade anhörigassistans under perioden. Den kartlagda brottsligheten inom assistansen består bland annat av
överdrivna vårdbehov för brukaren
assistans som inte utförs
arbetstagare som tvingas återbetala sin lön
brukare och anställda som saknar rätt att vistas i Sverige
osanna dokument från arbetsterapeuter, läkare och andra professioner.
Under 2022 till och med 2023 fick strax över 14 000 brukare assistans och var fjärde brukare har kommit i kontakt med aktiva kriminella eller personer med koppling till kriminella nätverk samt deras familjer.
Stora konsekvenser
Den organiserade brottslighetens närvaro inom assistansbranschen får konsekvenser för såväl brukare och samhälle. Det innebär bland annat att personer i utsatta situationer vanvårdas och att funktionsnedsatta används som brottsverktyg – inte sällan är det barn som far illa.
 
Brukare riskerar också att få undermålig eller ingen assistans. Ersättningen som felaktigt betalas ut kan användas för att finansiera annan kriminell verksamhet – alltså en dubbel skadeverkning för samhället. Dessutom ger ett till synes ”vitt” arbete, exempelvis som personlig assistent, i sin tur möjlighet för arbetstagaren att missbruka olika ersättningar inom socialförsäkringen. 
De brottsliga bolagen skapar också osund konkurrens i arbetslivet. De personliga assistenter som har koppling till kriminella nätverk eller är kriminellt aktiva arbetar ofta på större assistansbolag, majoriteten av dessa bolag hade även fler kontrollutredningar eller felutbetalningar än mindre bolag.
Fakta
Sedan 2009 samverkar statliga myndigheter med underrättelser och operativa insatser mot kriminella individer, nätverk och fenomen i en satsning mot den organiserade brottsligheten. 14 myndigheter deltar i satsningen som sker på uppdrag av regeringen.
De myndigheter som deltar i satsningen är Arbetsförmedlingen, Ekobrottsmyndigheten, Försäkringskassan, Kriminalvården, Kronofogdemyndigheten, Kustbevakningen, Migrationsverket, Pensionsmyndigheten, Polismyndigheten, Skatteverket, Säkerhetspolisen, Tullverket, Utbetalningsmyndigheten och Åklagarmyndigheten.
12 nätverksmyndigheter deltar också i satsningen genom informationsutbyte, strategisk samverkan och medverkan i vissa operativa insatser.
Rapporter
Tecken på missbruk av Försäkringskassans förmåner hos den organiserade brottsligheten och hur den verkar inom assistansersättning – Delanalys 1 (Nationellt underrättelsecentrum)
 Pdf, 850 kB, öppnas i nytt fönster.
Strategisk rapport om hur personlig assistans och arbetstillstånd otillbörligt och systematiskt utnyttjas av organiserad brottslighet
 Pdf, 1 MB, öppnas i nytt fönster.
Försäkringskassans uppdrag inom assistansersättning
Vårt uppdrag inom assistansersättning
Till pressmeddelanden