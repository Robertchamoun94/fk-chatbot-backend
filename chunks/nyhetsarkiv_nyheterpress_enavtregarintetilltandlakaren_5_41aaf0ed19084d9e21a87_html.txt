En av tre går inte till tandläkaren - Försäkringskassan
Kakor på Försäkringskassan
 
På forsakringskassan.se använder vi kakor (cookies) för att webbplatsen ska fungera så bra som möjligt för dig.
Vi använder också kakor för webbanalys för att göra webbplatsen bättre.
 
Så här använder Försäkringskassan kakor
 
Godkänner du att vi också använder kakor för webbanalys?
 
Ja, jag godkänner alla kakor
 
Nej, jag godkänner bara nödvändiga kakor
Gå till innehåll
Tänk på att...
Din webbläsare är av en äldre modell. Det innebär att du kanske inte kan använda alla funktioner på webbplatsen. Vi rekommenderar att du uppdaterar till en nyare version.
En av tre går inte till tandläkaren
29 augusti 2024
Användandet av det allmänna tandvårds­bidraget, det bidrag som automatiskt dras från tandläkar­räkningen, ligger sedan 2019 ganska oförändrat på runt 66 procent. Det är vanligare att kvinnor går till tandläkaren än män och det finns också stora regionala variationer i nyttjandet. I Halland och Värmland använder man tandvårds­bidraget mest, drygt 72 procent nyttjande – minst gör man det i Norrbotten, där nyttjandet ligger på 56 procent. Det visar siffror som Försäkringskassan publicerar idag.
Det allmänna tandvårds­bidraget ligger på 300 kronor per år för personer i åldern 30–64 år. För personer mellan 24–29 år och för personer över 65 är summan den dubbla, 600 kronor. Ersättningen kan sparas i två år och dras automatisk från tandläkarräkningen. Den 1 juli varje år fylls det allmänna tandvårdsbidraget på – men man kan alltså som mest ha två bidrag sparade.
I riket som helhet ligger nyttjandegraden relativt konstant på 66 procent. Kvinnor är bättre på att nyttja bidraget än män. Under 24‑månadersperioden juli 2022–juni 2024 använde 71 procent av kvinnorna bidraget jämfört med 62 procent av männen.
– Sett till hela riket är det ganska små variationer på nyttjandet men vi ser att det finns ganska stora lokala variationer. Vi har inte undersökt närmare vad dessa regionala variationer beror på men det är troligt att både närheten och tillgången till tandläkare påverkar, säger Jonas Erlandsson, analytiker på Försäkringskassan.
I Norrbotten har 56 procent av befolkningen använt bidraget under perioden – lägst andel i Sverige. Mest nyttjande finns i Halland och Värmland där drygt 72 procent av invånarna varit hos tandläkaren och använt ersättningen.
Störst ökning jämfört med föregående period (juli 2021–juni 2023) återfinns i Jönköping där uttaget ökade med 1,6 procentenheter. Störst minskning finns på Gotland där nyttjandet sjönk med 2,6 procentenheter.
– Olika faktorer kan påverka om man går till tandläkaren. Ekonomi är en sådan faktor, har man mindre pengar att röra sig med så kan tandläkarbesök vara en sak man prioriterar bort. Vi ser också att personer födda utomlands går mer sällan till tandläkaren än personer födda i Sverige, säger Jonas Erlandsson.
Bifogat finns siffror för alla Sveriges kommuner och regioner, men Försäkringskassan har inte gjort analyser kring utvecklingen på kommunal eller regional nivå. För intervjuer kring den generella utvecklingen kontakta Försäkringskassan presstjänst. 
Allmänt tandvårdsbidrag per län
 Excel, 15 kB.
Allmänt tandvårdsbidrag per kommun
 Excel, 66 kB.
Till pressmeddelanden